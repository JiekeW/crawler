{"title": "将进酒", "industry": "唐代", "author": "李白", "content": "\n君不见，黄河之水天上来，奔流到海不复回。君不见，高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我倾耳听。(倾耳听 一作：侧耳听)钟鼓馔玉不足贵，但愿长醉不复醒。(不足贵 一作：何足贵；不复醒 一作：不愿醒/不用醒)古来圣贤皆寂寞，惟有饮者留其名。(古来 一作：自古；惟 通：唯)陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。\n"}
{"title": "水调歌头·明月几时有", "industry": "宋代", "author": "苏轼", "content": "\n\n明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？(何似 一作：何时；又恐 一作：惟 / 唯恐)转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。(长向 一作：偏向)\n"}
{"title": "桃花源记", "industry": "魏晋", "author": "陶渊明", "content": "\n　　晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷，渔人甚异之。复前行，欲穷其林。\n　　林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。\n　　见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”(间隔 一作：隔绝)\n　　既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。\n　　南阳刘子骥，高尚士也，闻之，欣然规往。未果，寻病终，后遂无问津者。\n"}
{"title": "陋室铭", "industry": "唐代", "author": "刘禹锡", "content": "\n山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？\n"}
{"title": "爱莲说", "industry": "宋代", "author": "周敦颐", "content": "\n　　水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。(甚爱 一作：盛爱)\n　　予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人?牡丹之爱，宜乎众矣!\n"}
{"title": "沁园春·雪", "industry": "近代", "author": "毛泽东", "content": "\n北国风光，千里冰封，万里雪飘。望长城内外，惟余莽莽；大河上下，顿失滔滔。(余 通：馀)山舞银蛇，原驰蜡象，欲与天公试比高。(原驰 原作：原驱)须晴日，看红装素裹，分外妖娆。(红装 一作：银装)江山如此多娇，引无数英雄竞折腰。惜秦皇汉武，略输文采；唐宗宋祖，稍逊风骚。一代天骄，成吉思汗，只识弯弓射大雕。俱往矣，数风流人物，还看今朝。\n"}
{"title": "满江红·写怀", "industry": "宋代", "author": "岳飞", "content": "\n怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！(栏 通：阑)靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。(壮志 一作：壮士；兰山缺 一作：兰山阙) \n"}
{"title": "元日", "industry": "宋代", "author": "王安石", "content": "\n爆竹声中一岁除，春风送暖入屠苏。千门万户曈曈日，总把新桃换旧符。\n"}
{"title": "木兰诗 / 木兰辞", "industry": "南北朝", "author": "佚名", "content": "\n　　唧唧复唧唧，木兰当户织。不闻机杼声，惟闻女叹息。(闻 通：唯)问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。\n　　东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。\n　　万里赴戎机，关山度若飞。朔气传金柝，寒光照铁衣。将军百战死，壮士十年归。\n　　归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。(一作：愿借明驼千里足)\n　　爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。（ 通：贴；惊 一作：惶；惶 伴 通：）\n　　雄兔脚扑朔，雌兔眼迷离；双兔傍地走，安能辨我是雄雌？\n"}
{"title": "春望", "industry": "唐代", "author": "杜甫", "content": "\n国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。\n"}
{"title": "卜算子·咏梅", "industry": "近代", "author": "毛泽东", "content": "\n\n风雨送春归，飞雪迎春到。已是悬崖百丈冰，犹有花枝俏。俏也不争春，只把春来报。待到山花烂漫时，她在丛中笑。\n"}
{"title": "岳阳楼记", "industry": "宋代", "author": "范仲淹", "content": "\n　　庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。(具 通：俱)\n　　予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎?\n　　若夫淫雨霏霏，连月不开，阴风怒号，浊浪排空；日星隐耀，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。(隐耀 一作：隐曜；淫雨 通：霪雨)\n　　至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。\n　　嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？\n　　时六年九月十五日。\n"}
{"title": "长恨歌", "industry": "唐代", "author": "白居易", "content": "\n汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。\n承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。\n九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。\n行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开日，秋雨梧桐叶落时。西宫南内多秋草，落叶满阶红不扫。(花开日 一作：花开夜；南内 一作：南苑)\n梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。\n上穷碧落下黄泉，两处茫茫皆不见。忽闻海上有仙山，山在虚无缥渺间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云鬓半偏新睡觉，花冠不整下堂来。\n风吹仙袂飘飘举，犹似霓裳羽衣舞。玉容寂寞泪阑干，梨花一枝春带雨。(阑 通：栏；飘飘 一作：飘飖)含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。\n临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。\n"}
{"title": "醉翁亭记", "industry": "宋代", "author": "欧阳修", "content": "\n　　环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。\n　　若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。\n　　至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。\n　　已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。\n"}
{"title": "关雎", "industry": "先秦", "author": "佚名", "content": "\n关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。\n"}
{"title": "小石潭记", "industry": "唐代", "author": "柳宗元", "content": "\n　　从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。(珮 通：佩)\n　　潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽。似与游者相乐。(下澈 一作：下彻)\n　　潭西南而望，斗折蛇行，明灭可见。其岸势犬牙差互，不可知其源。\n　　坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。\n　　同游者：吴武陵，龚古，余弟宗玄。隶而从者，崔氏二小生：曰恕己，曰奉壹。\n"}
{"title": "清明", "industry": "唐代", "author": "杜牧", "content": "\n清明时节雨纷纷，路上行人欲断魂。借问酒家何处有，牧童遥指杏花村。\n"}
{"title": "静夜思", "industry": "唐代", "author": "李白", "content": "\n床前明月光，疑是地上霜。举头望明月，低头思故乡。\n"}
{"title": "念奴娇·赤壁怀古", "industry": "宋代", "author": "苏轼", "content": "\n大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。(樯橹 一作：强虏)故国神游，多情应笑我，早生华发。人生如梦，一尊还酹江月。(人生 一作：人间；尊 通：樽)\n"}
{"title": "春日", "industry": "宋代", "author": "朱熹", "content": "\n胜日寻芳泗水滨，无边光景一时新。等闲识得东风面，万紫千红总是春。\n"}
{"title": "天净沙·秋思", "industry": "元代", "author": "马致远", "content": "\n枯藤老树昏鸦，小桥流水人家，古道西风瘦马。夕阳西下，断肠人在天涯。\n"}
{"title": "卜算子·咏梅", "industry": "宋代", "author": "陆游", "content": "\n驿外断桥边，寂寞开无主。已是黄昏独自愁，更著风和雨。 无意苦争春，一任群芳妒。零落成泥碾作尘，只有香如故。\n"}
{"title": "声声慢·寻寻觅觅", "industry": "宋代", "author": "李清照", "content": "\n寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！（守着窗儿 一作：守著窗儿）\n"}
{"title": "蒹葭", "industry": "先秦", "author": "佚名", "content": "\n蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。\n"}
{"title": "虞美人·春花秋月何时了", "industry": "五代", "author": "李煜", "content": "\n春花秋月何时了？往事知多少。小楼昨夜又东风，故国不堪回首月明中。雕栏玉砌应犹在，只是朱颜改。问君能有几多愁？恰似一江春水向东流。(雕 通：阑)\n"}
{"title": "茅屋为秋风所破歌", "industry": "唐代", "author": "杜甫", "content": "\n八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！(死亦足 一作：死意足）\n"}
{"title": "春江花月夜", "industry": "唐代", "author": "张若虚", "content": "\n春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年只相似。(只相似 一作：望相似)不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。(落月 一作：落花)\n"}
{"title": "三峡", "industry": "南北朝", "author": "郦道元", "content": "\n　　自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。(阙 通：缺；重岩 一作：重峦)\n　　至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。(溯 同：泝；暮到 一作：暮至)\n　　春冬之时，则素湍绿潭，回清倒影。绝巘多生怪柏，悬泉瀑布，飞漱其间，清荣峻茂，良多趣味。(巘 一作：山献)\n　　每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”\n"}
{"title": "过零丁洋", "industry": "宋代", "author": "文天祥", "content": "\n辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。\n"}
{"title": "白雪歌送武判官归京", "industry": "唐代", "author": "岑参", "content": "\n北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。(难着 一作：犹著)瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。\n"}
{"title": "青玉案·元夕", "industry": "宋代", "author": "辛弃疾", "content": "\n东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。 蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。\n"}
{"title": "破阵子·为陈同甫赋壮词以寄之", "industry": "宋代", "author": "辛弃疾", "content": "\n醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，赢得生前身后名。可怜白发生！\n"}
{"title": "芙蓉楼送辛渐", "industry": "唐代", "author": "王昌龄", "content": "\n寒雨连江夜入吴，平明送客楚山孤。洛阳亲友如相问，一片冰心在玉壶。\n"}
{"title": "江城子·乙卯正月二十日夜记梦", "industry": "宋代", "author": "苏轼", "content": "\n十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。(肠断 一作：断肠)\n"}
{"title": "咏柳 / 柳枝词", "industry": "唐代", "author": "贺知章", "content": "\n碧玉妆成一树高，万条垂下绿丝绦。不知细叶谁裁出，二月春风似剪刀。\n"}
{"title": "小池", "industry": "宋代", "author": "杨万里", "content": "\n泉眼无声惜细流，树阴照水爱晴柔。小荷才露尖尖角，早有蜻蜓立上头。\n"}
{"title": "钱塘湖春行", "industry": "唐代", "author": "白居易", "content": "\n孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。\n"}
{"title": "观沧海", "industry": "两汉", "author": "曹操", "content": "\n东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。\n"}
{"title": "春夜喜雨", "industry": "唐代", "author": "杜甫", "content": "\n好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。\n"}
{"title": "与朱元思书", "industry": "南北朝", "author": "吴均", "content": "\n　　风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。\n　　水皆缥碧，千丈见底。游鱼细石，直视无碍。急湍甚箭，猛浪若奔。\n　　夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。\n"}
{"title": "曹刿论战", "industry": "先秦", "author": "左丘明", "content": "\n　　十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”（徧 同：遍)\n　　公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。\n　　既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之，夫大国，难测也，惧有伏焉。吾视其辙乱，望其旗靡，故逐之。”\n"}
{"title": "滕王阁序", "industry": "唐代", "author": "王勃", "content": "\n　　豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。(豫章故郡 一作：南昌故郡)\n　　时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。（层峦 一作：层台；即冈 一作：列冈；仙人 一作：天人；飞阁流丹 一作：飞阁翔丹）\n　　披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。(轴 通：舳；迷津 一作：弥津；云销雨霁，彩彻区明 一作：虹销雨霁，彩彻云衢)\n　　遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？(遥襟甫畅 一作：遥吟俯畅)\n　　嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！(见机 一作：安贫)\n　　勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？\n　　呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔：　　滕王高阁临江渚，佩玉鸣鸾罢歌舞。　　画栋朝飞南浦云，珠帘暮卷西山雨。　　闲云潭影日悠悠，物换星移几度秋。　　阁中帝子今何在？槛外长江空自流。\n"}
{"title": "西江月·夜行黄沙道中", "industry": "宋代", "author": "辛弃疾", "content": "\n明月别枝惊鹊，清风半夜鸣蝉。稻花香里说丰年，听取蛙声一片。 七八个星天外，两三点雨山前。旧时茅店社林边，路转溪桥忽见。(溪桥 一作：溪头)\n"}
{"title": "武陵春·春晚", "industry": "宋代", "author": "李清照", "content": "\n风住尘香花已尽，日晚倦梳头。物是人非事事休，欲语泪先流。闻说双溪春尚好，也拟泛轻舟。只恐双溪舴艋舟，载不动许多愁。\n"}
{"title": "游子吟", "industry": "唐代", "author": "孟郊", "content": "\n慈母手中线，游子身上衣。临行密密缝，意恐迟迟归。谁言寸草心，报得三春晖。\n"}
{"title": "嫦娥", "industry": "唐代", "author": "李商隐", "content": "\n云母屏风烛影深，长河渐落晓星沉。嫦娥应悔偷灵药，碧海青天夜夜心。\n"}
{"title": "游山西村", "industry": "宋代", "author": "陆游", "content": "\n莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。\n"}
{"title": "梅花", "industry": "宋代", "author": "王安石", "content": "\n墙角数枝梅，凌寒独自开。遥知不是雪，为有暗香来。\n"}
{"title": "黄鹤楼送孟浩然之广陵", "industry": "唐代", "author": "李白", "content": "\n故人西辞黄鹤楼，烟花三月下扬州。孤帆远影碧空尽，唯见长江天际流。 (唯 通：惟)\n"}
{"title": "渔家傲·秋思", "industry": "宋代", "author": "范仲淹", "content": "\n塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。\n"}
{"title": "秋词", "industry": "唐代", "author": "刘禹锡", "content": "\n自古逢秋悲寂寥，我言秋日胜春朝。晴空一鹤排云上，便引诗情到碧霄。\n"}
{"title": "伤仲永", "industry": "宋代", "author": "王安石", "content": "\n　　金溪民方仲永，世隶耕。仲永生五年，未尝识书具，忽啼求之。父异焉，借旁近与之，即书诗四句，并自为其名。其诗以养父母、收族为意，传一乡秀才观之。自是指物作诗立就，其文理皆有可观者。邑人奇之，稍稍宾客其父，或以钱币乞之。父利其然也，日扳仲永环谒于邑人，不使学。\n　　余闻之也久。明道中，从先人还家，于舅家见之，十二三矣。令作诗，不能称前时之闻。又七年，还自扬州，复到舅家问焉。曰：“泯然众人矣。”\n　　王子曰：仲永之通悟，受之天也。其受之天也，贤于材人远矣。卒之为众人，则其受于人者不至也。彼其受之天也，如此其贤也，不受之人，且为众人；今夫不受之天，固众人，又不受之人，得为众人而已耶？\n"}
{"title": "无题·相见时难别亦难", "industry": "唐代", "author": "李商隐", "content": "\n相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。(蓬山 一作：蓬莱)\n"}
{"title": "江雪", "industry": "唐代", "author": "柳宗元", "content": "\n千山鸟飞绝，万径人踪灭。孤舟蓑笠翁，独钓寒江雪。\n"}
{"title": "行路难·其一", "industry": "唐代", "author": "李白", "content": "\n金樽清酒斗十千，玉盘珍羞直万钱。(羞 通：馐；直 通：值)停杯投箸不能食，拔剑四顾心茫然。欲渡黄河冰塞川，将登太行雪满山。(雪满山 一作：雪暗天)闲来垂钓碧溪上，忽复乘舟梦日边。(碧 一作：坐)行路难！行路难！多歧路，今安在？长风破浪会有时，直挂云帆济沧海。\n"}
{"title": "沁园春·长沙", "industry": "现代", "author": "毛泽东", "content": "\n独立寒秋，湘江北去，橘子洲头。看万山红遍，层林尽染；漫江碧透，百舸争流。鹰击长空，鱼翔浅底，万类霜天竞自由。怅寥廓，问苍茫大地，谁主沉浮？携来百侣曾游，忆往昔峥嵘岁月稠。恰同学少年，风华正茂；书生意气，挥斥方遒。指点江山，激扬文字，粪土当年万户侯。 曾记否，到中流击水，浪遏飞舟？\n"}
{"title": "望岳", "industry": "唐代", "author": "杜甫", "content": "\n岱宗夫如何？齐鲁青未了。造化钟神秀，阴阳割昏晓。荡胸生曾云，决眦入归鸟。( 曾 通：层)会当凌绝顶，一览众山小。\n"}
{"title": "山居秋暝", "industry": "唐代", "author": "王维", "content": "\n空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。\n"}
{"title": "雨霖铃·寒蝉凄切", "industry": "宋代", "author": "柳永", "content": "\n寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？(好景 一作：美景)\n"}
{"title": "浣溪沙·游蕲水清泉寺", "industry": "宋代", "author": "苏轼", "content": "\n\n山下兰芽短浸溪，松间沙路净无泥，潇潇暮雨子规啼。(潇潇 一作：萧萧)谁道人生无再少？门前流水尚能西！休将白发唱黄鸡。\n"}
{"title": "江城子·密州出猎", "industry": "宋代", "author": "苏轼", "content": "\n老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。\n"}
{"title": "绝句", "industry": "唐代", "author": "杜甫", "content": "\n两个黄鹂鸣翠柳，一行白鹭上青天。窗含西岭千秋雪，门泊东吴万里船。\n"}
{"title": "秋夕", "industry": "唐代", "author": "杜牧", "content": "\n银烛秋光冷画屏，轻罗小扇扑流萤。天阶夜色凉如水，卧看牵牛织女星。(天阶 一作：天街；卧看 一作：坐看)\n"}
{"title": "浣溪沙·一曲新词酒一杯", "industry": "宋代", "author": "晏殊", "content": "\n一曲新词酒一杯，去年天气旧亭台。夕阳西下几时回？无可奈何花落去，似曾相识燕归来。小园香径独徘徊。\n"}
{"title": "望庐山瀑布", "industry": "唐代", "author": "李白", "content": "\n日照香炉生紫烟，遥看瀑布挂前川。飞流直下三千尺，疑是银河落九天。\n"}
{"title": "使至塞上", "industry": "唐代", "author": "王维", "content": "\n单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。\n"}
{"title": "短歌行", "industry": "两汉", "author": "曹操", "content": "\n对酒当歌，人生几何！譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈讌，心念旧恩。(谈讌 一作：谈宴)月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。(海 一作：水)\n"}
{"title": "生于忧患，死于安乐", "industry": "先秦", "author": "孟子及其弟子", "content": "\n　　舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。\n　　故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。(是人 一作：斯人)\n　　人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。\n　　然后知生于忧患而死于安乐也。\n"}
{"title": "出师表 / 前出师表", "industry": "两汉", "author": "诸葛亮", "content": "\n　　先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。\n　　宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。\n　　侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下：愚以为宫中之事，事无大小，悉以咨之，然后施行，必能裨补阙漏，有所广益。\n　　将军向宠，性行淑均，晓畅军事，试用于昔日，先帝称之曰“能”，是以众议举宠为督：愚以为营中之事，悉以咨之，必能使行阵和睦，优劣得所。\n　　亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之、信之，则汉室之隆，可计日而待也。\n　　臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间：尔来二十有一年矣。\n　　先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。\n　　愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。\n　　今当远离，临表涕零，不知所言。\n"}
{"title": "过故人庄", "industry": "唐代", "author": "孟浩然", "content": "\n故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。\n"}
{"title": "九月九日忆山东兄弟", "industry": "唐代", "author": "王维", "content": "\n独在异乡为异客，每逢佳节倍思亲。遥知兄弟登高处，遍插茱萸少一人。 \n"}
{"title": "如梦令·常记溪亭日暮", "industry": "宋代", "author": "李清照", "content": "\n常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。\n"}
{"title": "孙权劝学", "industry": "宋代", "author": "司马光 撰", "content": "\n　　初，权谓吕蒙曰：“卿今当涂掌事，不可不学！”蒙辞以军中多务。权曰：“孤岂欲卿治经为博士邪?但当涉猎，见往事耳。卿言多务，孰若孤？孤常读书，自以为大有所益。”蒙乃始就学。及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。\n"}
{"title": "晓出净慈寺送林子方", "industry": "宋代", "author": "杨万里", "content": "\n毕竟西湖六月中，风光不与四时同。接天莲叶无穷碧，映日荷花别样红。\n"}
{"title": "五柳先生传", "industry": "魏晋", "author": "陶渊明", "content": "\n　　先生不知何许人也，亦不详其姓字，宅边有五柳树，因以为号焉。闲静少言，不慕荣利。好读书，不求甚解；每有会意，便欣然忘食。性嗜酒，家贫不能常得。亲旧知其如此，或置酒而招之；造饮辄尽，期在必醉。既醉而退，曾不吝情去留。环堵萧然，不蔽风日；短褐穿结，箪瓢屡空，晏如也。常著文章自娱，颇示己志。忘怀得失，以此自终。\n　　赞曰：黔娄之妻有言：“不戚戚于贫贱，不汲汲于富贵。”其言兹若人之俦乎？衔觞赋诗，以乐其志，无怀氏之民欤？葛天氏之民欤？\n"}
{"title": "鱼我所欲也", "industry": "先秦", "author": "孟子及其弟子", "content": "\n　　鱼，我所欲也；熊掌，亦我所欲也，二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也。死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也。使人之所恶莫甚于死者，则凡可以辟患者何不为也！由是则生而有不用也；由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。\n　　一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。\n　　万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。\n　　(欤 通 与；乡 通 向；辟 通 避)\n"}
{"title": "七步诗", "industry": "两汉", "author": "曹植", "content": "\n煮豆燃豆萁，豆在釜中泣。本是同根生，相煎何太急？（版本一）\n煮豆持作羹，漉菽以为汁。(菽 一作：豉)萁在釜下燃，豆在釜中泣。本自同根生，相煎何太急？（版本二）\n"}
{"title": "湖心亭看雪", "industry": "明代", "author": "张岱", "content": "\n　　崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥、舟中人两三粒而已。(余拏 一作：余挐)\n　　到亭上，有两人铺毡对坐，一童子烧酒炉正沸。见余大喜曰：“湖中焉得更有此人？”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者！”\n"}
{"title": "题西林壁", "industry": "宋代", "author": "苏轼", "content": "\n横看成岭侧成峰，远近高低各不同。不识庐山真面目，只缘身在此山中。\n"}
{"title": "龟虽寿", "industry": "两汉", "author": "曹操", "content": "\n神龟虽寿，犹有竟时。螣蛇乘雾，终为土灰。老骥伏枥，志在千里。烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。\n"}
{"title": "口技", "industry": "清代", "author": "林嗣环", "content": "\n　　京中有善口技者。会宾客大宴，于厅事之东北角，施八尺屏障，口技人坐屏障中，一桌、一椅、一扇、一抚尺而已。众宾团坐。少顷，但闻屏障中抚尺一下，满坐寂然，无敢哗者。\n　　遥闻深巷中犬吠，便有妇人惊觉欠伸，其夫呓语。既而儿醒，大啼。夫亦醒。妇抚儿乳，儿含乳啼，妇拍而呜之。又一大儿醒，絮絮不止。当是时，妇手拍儿声，口中呜声，儿含乳啼声，大儿初醒声，夫叱大儿声，一时齐发，众妙毕备。满坐宾客无不伸颈，侧目，微笑，默叹，以为妙绝。\n　　未几，夫齁声起，妇拍儿亦渐拍渐止。微闻有鼠作作索索，盆器倾侧，妇梦中咳嗽。宾客意少舒，稍稍正坐。\n　　忽一人大呼：“火起”，夫起大呼，妇亦起大呼。两儿齐哭。俄而百千人大呼，百千儿哭，百千犬吠。中间力拉崩倒之声，火爆声，呼呼风声，百千齐作；又夹百千求救声，曳屋许许声，抢夺声，泼水声。凡所应有，无所不有。虽人有百手，手有百指，不能指其一端；人有百口，口有百舌，不能名其一处也。于是宾客无不变色离席，奋袖出臂，两股战战，几欲先走。\n　　忽然抚尺一下，群响毕绝。撤屏视之，一人、一桌、一椅、一扇、一抚尺而已。\n"}
{"title": "己亥杂诗·其五", "industry": "清代", "author": "龚自珍", "content": "\n浩荡离愁白日斜，吟鞭东指即天涯。落红不是无情物，化作春泥更护花。\n"}
{"title": "泊船瓜洲", "industry": "宋代", "author": "王安石", "content": "\n京口瓜洲一水间，钟山只隔数重山。春风又绿江南岸，明月何时照我还？\n"}
{"title": "夜雨寄北", "industry": "唐代", "author": "李商隐", "content": "\n君问归期未有期，巴山夜雨涨秋池。 何当共剪西窗烛，却话巴山夜雨时。\n"}
{"title": "示儿", "industry": "宋代", "author": "陆游", "content": "\n死去元知万事空，但悲不见九州同。王师北定中原日，家祭无忘告乃翁。\n"}
{"title": "记承天寺夜游 / 记承天夜游", "industry": "宋代", "author": "苏轼", "content": "\n元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻荇交横，盖竹柏影也。何夜无月？何处无竹柏？但少闲人如吾两人者耳。\n"}
{"title": "清平乐·村居", "industry": "宋代", "author": "辛弃疾", "content": "\n茅檐低小，溪上青青草。醉里吴音相媚好，白发谁家翁媪？大儿锄豆溪东，中儿正织鸡笼。最喜小儿亡赖，溪头卧剥莲蓬。(亡 通：无)\n"}
{"title": "一剪梅·红藕香残玉簟秋", "industry": "宋代", "author": "李清照", "content": "\n红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。\n"}
{"title": "次北固山下", "industry": "唐代", "author": "王湾", "content": "\n客路青山外，行舟绿水前。(青山外 一作：青山下)潮平两岸阔，风正一帆悬。海日生残夜，江春入旧年。乡书何处达？归雁洛阳边。\n"}
{"title": "闻官军收河南河北", "industry": "唐代", "author": "杜甫", "content": "\n剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。\n"}
{"title": "天净沙·秋", "industry": "元代", "author": "白朴", "content": "\n孤村落日残霞，轻烟老树寒鸦，一点飞鸿影下。青山绿水，白草红叶黄花。\n"}
{"title": "饮湖上初晴后雨二首·其二", "industry": "宋代", "author": "苏轼", "content": "\n水光潋滟晴方好，山色空蒙雨亦奇。(蒙 通：濛)欲把西湖比西子，淡妆浓抹总相宜。\n"}
{"title": "山中", "industry": "唐代", "author": "王维", "content": "\n荆溪白石出，天寒红叶稀。山路元无雨，空翠湿人衣。\n"}
{"title": "凉州词二首·其一", "industry": "唐代", "author": "王翰", "content": "\n葡萄美酒夜光杯，欲饮琵琶马上催。醉卧沙场君莫笑，古来征战几人回？\n"}
{"title": "赠汪伦", "industry": "唐代", "author": "李白", "content": "\n李白乘舟将欲行，忽闻岸上踏歌声。桃花潭水深千尺，不及汪伦送我情。 \n"}
{"title": "木兰花·拟古决绝词柬友", "industry": "清代", "author": "纳兰性德", "content": "\n人生若只如初见，何事秋风悲画扇。等闲变却故人心，却道故人心易变。(一作：却道故心人易变)骊山语罢清宵半，泪雨霖铃终不怨。(一作：泪雨零 / 夜雨霖)何如薄幸锦衣郎，比翼连枝当日愿。\n"}
{"title": "长歌行", "industry": "两汉", "author": "佚名", "content": "\n青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归？少壮不努力，老大徒伤悲！\n"}
{"title": "送友人", "industry": "唐代", "author": "李白", "content": "\n青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。\n"}
{"title": "墨梅", "industry": "元代", "author": "王冕", "content": "\n吾家洗砚池头树，个个花开淡墨痕。不要人夸好颜色，只流清气满乾坤。(版本一)\n我家洗砚池边树，朵朵花开淡墨痕。不要人夸颜色好，只留清气满乾坤。(版本二)\n"}
{"title": "春雪", "industry": "唐代", "author": "韩愈", "content": "\n新年都未有芳华，二月初惊见草芽。 白雪却嫌春色晚，故穿庭树作飞花。\n"}
{"title": "月夜", "industry": "唐代", "author": "刘方平", "content": "\n更深月色半人家，北斗阑干南斗斜。 今夜偏知春气暖，虫声新透绿窗纱。\n"}
{"title": "送杜少府之任蜀州 / 送杜少府之任蜀川", "industry": "唐代", "author": "王勃", "content": "\n城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。\n"}
{"title": "邹忌讽齐王纳谏", "industry": "两汉", "author": "刘向 撰", "content": "\n　　邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”\n　　于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”\n　　王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐.此所谓战胜于朝廷。(谤讥 一作：谤议)\n"}
{"title": "答谢中书书", "industry": "南北朝", "author": "陶弘景", "content": "\n　　山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。(夕 一作：阳)\n"}
{"title": "核舟记", "industry": "明代", "author": "魏学洢", "content": "\n　　明有奇巧人曰王叔远，能以径寸之木，为宫室、器皿 、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。\n　　舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻“山高月小，水落石出”，左刻“清风徐来，水波不兴”，石青糁之。(箬篷 一作：篛篷)\n　　船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。\n　　舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。\n　　其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。又用篆章一，文曰“初平山人”，其色丹。\n　　通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四；而计其长曾不盈寸。盖简桃核修狭者为之。嘻，技亦灵怪矣哉！\n"}
{"title": "秋思", "industry": "唐代", "author": "张籍", "content": "\n洛阳城里见秋风，欲作家书意万重。复恐匆匆说不尽，行人临发又开封。\n"}
{"title": "闻王昌龄左迁龙标遥有此寄", "industry": "唐代", "author": "李白", "content": "\n杨花落尽子规啼，闻道龙标过五溪。我寄愁心与明月，随风直到夜郎西。(随风 一作：随君)\n"}
{"title": "酬乐天扬州初逢席上见赠", "industry": "唐代", "author": "刘禹锡", "content": "\n巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。\n"}
{"title": "望月怀远 / 望月怀古", "industry": "唐代", "author": "张九龄", "content": "\n海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。\n"}
{"title": "饮酒·其五", "industry": "魏晋", "author": "陶渊明", "content": "\n结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。\n"}
{"title": "蜀道难", "industry": "唐代", "author": "李白", "content": "\n噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。(攀援 一作：攀缘)青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还？畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难,难于上青天，使人听此凋朱颜！连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！(也如此 一作：也若此)剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇；磨牙吮血，杀人如麻。锦城虽云乐，不如早还家。蜀道之难,难于上青天，侧身西望长咨嗟！\n"}
{"title": "草 / 赋得古原草送别", "industry": "唐代", "author": "白居易", "content": "\n离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。\n"}
{"title": "石壕吏", "industry": "唐代", "author": "杜甫", "content": "\n暮投石壕村，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书至，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。\n"}
{"title": "黄鹤楼 / 登黄鹤楼", "industry": "唐代", "author": "崔颢", "content": "\n昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。\n"}
{"title": "三五七言 / 秋风词", "industry": "唐代", "author": "李白", "content": "\n秋风清，秋月明，落叶聚还散，寒鸦栖复惊。相思相见知何日？此时此夜难为情！入我相思门，知我相思苦，长相思兮长相忆，短相思兮无穷极，早知如此绊人心，何如当初莫相识。\n"}
{"title": "长相思·山一程", "industry": "清代", "author": "纳兰性德", "content": "\n山一程，水一程，身向榆关那畔行，夜深千帐灯。风一更，雪一更，聒碎乡心梦不成，故园无此声。\n"}
{"title": "望天门山", "industry": "唐代", "author": "李白", "content": "\n天门中断楚江开，碧水东流至此回。两岸青山相对出，孤帆一片日边来。\n"}
{"title": "石灰吟", "industry": "明代", "author": "于谦", "content": "\n千锤万凿出深山，烈火焚烧若等闲。粉骨碎身全不怕，要留清白在人间。\n(一作：千锤万击出深山 / 千鎚万击出深山)(一作：粉骨碎身全不惜 / 粉身碎骨浑不怕 / 粉身碎骨全不怕)\n"}
{"title": "如梦令·昨夜雨疏风骤", "industry": "宋代", "author": "李清照", "content": "\n昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。\n"}
{"title": "定风波·莫听穿林打叶声", "industry": "宋代", "author": "苏轼", "content": "\n\n莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。\n"}
{"title": "天净沙·春", "industry": "元代", "author": "白朴", "content": "\n春山暖日和风，阑干楼阁帘栊，杨柳秋千院中。啼莺舞燕，小桥流水飞红。\n"}
{"title": "南乡子·登京口北固亭有怀", "industry": "宋代", "author": "辛弃疾", "content": "\n何处望神州？满眼风光北固楼。千古兴亡多少事？悠悠。不尽长江滚滚流。年少万兜鍪，坐断东南战未休。天下英雄谁敌手？曹刘。生子当如孙仲谋。\n"}
{"title": "离骚", "industry": "先秦", "author": "屈原", "content": "\n帝高阳之苗裔兮，朕皇考曰伯庸。摄提贞于孟陬兮，惟庚寅吾以降。皇览揆余初度兮，肇锡余以嘉名：名余曰正则兮，字余曰灵均。纷吾既有此内美兮，又重之以修能。扈江离与辟芷兮，纫秋兰以为佩。汩余若将不及兮，恐年岁之不吾与。朝搴阰之木兰兮，夕揽洲之宿莽。日月忽其不淹兮，春与秋其代序。惟草木之零落兮，恐美人之迟暮。(惟 通：唯)不抚壮而弃秽兮，何不改乎此度？乘骐骥以驰骋兮，来吾道夫先路！昔三后之纯粹兮，固众芳之所在。杂申椒与菌桂兮，岂惟纫夫蕙茝！彼尧、舜之耿介兮，既遵道而得路。何桀纣之猖披兮，夫惟捷径以窘步。惟夫党人之偷乐兮，路幽昧以险隘。岂余身之殚殃兮，恐皇舆之败绩！忽奔走以先后兮，及前王之踵武。荃不查余之中情兮，反信谗而齌怒。余固知謇謇之为患兮，忍而不能舍也。指九天以为正兮，夫惟灵修之故也。曰黄昏以为期兮，羌中道而改路！初既与余成言兮，后悔遁而有他。余既不难夫离别兮，伤灵修之数化。余既滋兰之九畹兮，又树蕙之百亩。畦留夷与揭车兮，杂杜衡与芳芷。冀枝叶之峻茂兮，愿俟时乎吾将刈。虽萎绝其亦何伤兮，哀众芳之芜秽。众皆竞进以贪婪兮，凭不厌乎求索。羌内恕己以量人兮，各兴心而嫉妒。忽驰骛以追逐兮，非余心之所急。老冉冉其将至兮，恐修名之不立。朝饮木兰之坠露兮，夕餐秋菊之落英。苟余情其信姱以练要兮，长顑颔亦何伤。掔木根以结茝兮，贯薜荔之落蕊。矫菌桂以纫蕙兮，索胡绳之纚纚。謇吾法夫前修兮，非世俗之所服。虽不周于今之人兮，愿依彭咸之遗则。长太息以掩涕兮，哀民生之多艰。余虽好修姱以鞿羁兮，謇朝谇而夕替。既替余以蕙纕兮，又申之以揽茝。亦余心之所善兮，虽九死其犹未悔。怨灵修之浩荡兮，终不察夫民心。众女嫉余之蛾眉兮，谣诼谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺兮，吾独穷困乎此时也。宁溘死以流亡兮，余不忍为此态也。鸷鸟之不群兮，自前世而固然。何方圜之能周兮，夫孰异道而相安？屈心而抑志兮，忍尤而攘诟。伏清白以死直兮，固前圣之所厚。悔相道之不察兮，延伫乎吾将反。回朕车以复路兮，及行迷之未远。步余马于兰皋兮，驰椒丘且焉止息。进不入以离尤兮，退将复修吾初服。制芰荷以为衣兮，集芙蓉以为裳。不吾知其亦已兮，苟余情其信芳。高余冠之岌岌兮，长余佩之陆离。芳与泽其杂糅兮，唯昭质其犹未亏。忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好修以为常。虽体解吾犹未变兮，岂余心之可惩。女嬃之婵媛兮，申申其詈予，曰：「鲧婞直以亡身兮，终然夭乎羽之野。汝何博謇而好修兮，纷独有此姱节？薋菉葹以盈室兮，判独离而不服。」众不可户说兮，孰云察余之中情？世并举而好朋兮，夫何茕独而不予听？依前圣以节中兮，喟凭心而历兹。济沅、湘以南征兮，就重华而敶词：启《九辩》与《九歌》兮，夏康娱以自纵。不顾难以图后兮，五子用失乎家衖。羿淫游以佚畋兮，又好射夫封狐。固乱流其鲜终兮，浞又贪夫厥家。浇身被服强圉兮，纵欲而不忍。日康娱而自忘兮，厥首用夫颠陨。夏桀之常违兮，乃遂焉而逢殃。后辛之菹醢兮，殷宗用而不长。汤、禹俨而祗敬兮，周论道而莫差。举贤才而授能兮，循绳墨而不颇。皇天无私阿兮，览民德焉错辅。夫维圣哲以茂行兮，苟得用此下土。瞻前而顾后兮，相观民之计极。夫孰非义而可用兮？孰非善而可服？阽余身而危死兮，览余初其犹未悔。不量凿而正枘兮，固前修以菹醢。曾歔欷余郁邑兮，哀朕时之不当。揽茹蕙以掩涕兮，沾余襟之浪浪。跪敷衽以陈辞兮，耿吾既得此中正。驷玉虬以桀鹥兮，溘埃风余上征。朝发轫于苍梧兮，夕余至乎县圃。欲少留此灵琐兮，日忽忽其将暮。吾令羲和弭节兮，望崦嵫而勿迫。路漫漫其修远兮，吾将上下而求索。饮余马于咸池兮，总余辔乎扶桑。折若木以拂日兮，聊逍遥以相羊。前望舒使先驱兮，后飞廉使奔属。鸾皇为余先戒兮，雷师告余以未具。吾令凤鸟飞腾兮，继之以日夜。飘风屯其相离兮，帅云霓而来御。纷总总其离合兮，斑陆离其上下。吾令帝阍开关兮，倚阊阖而望予。时暧暧其将罢兮，结幽兰而延伫。世溷浊而不分兮，好蔽美而嫉妒。朝吾将济于白水兮，登阆风而绁马。忽反顾以流涕兮，哀高丘之无女。溘吾游此春宫兮，折琼枝以继佩。及荣华之未落兮，相下女之可诒。吾令丰隆乘云兮，求宓妃之所在。解佩纕以结言兮，吾令謇修以为理。纷总总其离合兮，忽纬繣其难迁。夕归次于穷石兮，朝濯发乎洧盘。保厥美以骄傲兮，日康娱以淫游。虽信美而无礼兮，来违弃而改求。览相观于四极兮，周流乎天余乃下。望瑶台之偃蹇兮，见有娀之佚女。吾令鸩为媒兮，鸩告余以不好。雄鸠之鸣逝兮，余犹恶其佻巧。心犹豫而狐疑兮，欲自适而不可。凤皇既受诒兮，恐高辛之先我。欲远集而无所止兮，聊浮游以逍遥。及少康之未家兮，留有虞之二姚。理弱而媒拙兮，恐导言之不固。世溷浊而嫉贤兮，好蔽美而称恶。闺中既以邃远兮，哲王又不寤。怀朕情而不发兮，余焉能忍而与此终古？索琼茅以筳篿兮，命灵氛为余占之。曰：「两美其必合兮，孰信修而慕之？思九州之博大兮，岂惟是其有女？」曰：「勉远逝而无狐疑兮，孰求美而释女？何所独无芳草兮，尔何怀乎故宇？」世幽昧以昡曜兮，孰云察余之善恶？民好恶其不同兮，惟此党人其独异！户服艾以盈要兮，谓幽兰其不可佩。览察草木其犹未得兮，岂珵美之能当？苏粪壤以充祎兮，谓申椒其不芳。欲从灵氛之吉占兮，心犹豫而狐疑。巫咸将夕降兮，怀椒糈而要之。百神翳其备降兮，九疑缤其并迎。皇剡剡其扬灵兮，告余以吉故。曰：「勉升降以上下兮，求矩矱之所同。汤、禹俨而求合兮，挚、咎繇而能调。苟中情其好修兮，又何必用夫行媒？说操筑于傅岩兮，武丁用而不疑。吕望之鼓刀兮，遭周文而得举。宁戚之讴歌兮，齐桓闻以该辅。及年岁之未晏兮，时亦犹其未央。恐鹈鴃之先鸣兮，使夫百草为之不芳。」何琼佩之偃蹇兮，众薆然而蔽之。惟此党人之不谅兮，恐嫉妒而折之。时缤纷其变易兮，又何可以淹留？兰芷变而不芳兮，荃蕙化而为茅。何昔日之芳草兮，今直为此萧艾也？岂其有他故兮，莫好修之害也！余以兰为可恃兮，羌无实而容长。委厥美以从俗兮，苟得列乎众芳。椒专佞以慢慆兮，樧又欲充夫佩帏。既干进而务入兮，又何芳之能祗？固时俗之流从兮，又孰能无变化？览椒兰其若兹兮，又况揭车与江离？惟兹佩之可贵兮，委厥美而历兹。芳菲菲而难亏兮，芬至今犹未沬。和调度以自娱兮，聊浮游而求女。及余饰之方壮兮，周流观乎上下。灵氛既告余以吉占兮，历吉日乎吾将行。折琼枝以为羞兮，精琼爢以为粻。为余驾飞龙兮，杂瑶象以为车。何离心之可同兮？吾将远逝以自疏。邅吾道夫昆仑兮，路修远以周流。扬云霓之晻蔼兮，鸣玉鸾之啾啾。朝发轫于天津兮，夕余至乎西极。凤皇翼其承旗兮，高翱翔之翼翼。忽吾行此流沙兮，遵赤水而容与。麾蛟龙使梁津兮，诏西皇使涉予。路修远以多艰兮，腾众车使径待。路不周以左转兮，指西海以为期。屯余车其千乘兮，齐玉轪而并驰。驾八龙之婉婉兮，载云旗之委蛇。抑志而弭节兮，神高驰之邈邈。奏《九歌》而舞《韶》兮，聊假日以媮乐。陟升皇之赫戏兮，忽临睨夫旧乡。仆夫悲余马怀兮，蜷局顾而不行。乱曰：已矣哉！国无人莫我知兮，又何怀乎故都！既莫足与为美政兮，吾将从彭咸之所居！\n"}
{"title": "永遇乐·京口北固亭怀古", "industry": "宋代", "author": "辛弃疾", "content": "\n千古江山，英雄无觅，孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？\n"}
{"title": "鹊桥仙·纤云弄巧", "industry": "宋代", "author": "秦观", "content": "\n纤云弄巧，飞星传恨，银汉迢迢暗度。金风玉露一相逢，便胜却人间无数。(度 通：渡)柔情似水，佳期如梦，忍顾鹊桥归路。两情若是久长时，又岂在朝朝暮暮。\n"}
{"title": "竹石", "industry": "清代", "author": "郑燮", "content": "\n咬定青山不放松，立根原在破岩中。千磨万击还坚劲，任尔东西南北风。(坚 一作：韧)\n"}
{"title": "蝶恋花·伫倚危楼风细细", "industry": "宋代", "author": "柳永", "content": "\n伫倚危楼风细细，望极春愁，黯黯生天际。草色烟光残照里，无言谁会凭阑意。(阑 通 栏)拟把疏狂图一醉，对酒当歌，强乐还无味。衣带渐宽终不悔，为伊消得人憔悴。\n"}
{"title": "忆江南·江南好", "industry": "唐代", "author": "白居易", "content": "\n江南好，风景旧曾谙。日出江花红胜火，春来江水绿如蓝。能不忆江南？\n"}
{"title": "送元二使安西 / 渭城曲", "industry": "唐代", "author": "王维", "content": "\n渭城朝雨浥轻尘，客舍青青柳色新。(一作：客舍依依杨柳春)劝君更尽一杯酒，西出阳关无故人。\n"}
{"title": "大道之行也", "industry": "先秦", "author": "佚名", "content": "\n　　大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。(矜 同：鳏)\n"}
{"title": "出塞二首·其一", "industry": "唐代", "author": "王昌龄", "content": "\n秦时明月汉时关，万里长征人未还。但使龙城飞将在，不教胡马度阴山。\n"}
{"title": "卖炭翁", "industry": "唐代", "author": "白居易", "content": "\n卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。\n"}
{"title": "江南春", "industry": "唐代", "author": "杜牧", "content": "\n千里莺啼绿映红，水村山郭酒旗风。 南朝四百八十寺，多少楼台烟雨中。\n"}
{"title": "凉州词二首·其一", "industry": "唐代", "author": "王之涣", "content": "\n黄河远上白云间，一片孤城万仞山。羌笛何须怨杨柳，春风不度玉门关。\n"}
{"title": "送东阳马生序(节选)", "industry": "明代", "author": "宋濂", "content": "\n　　余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。\n　　当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意,以中有足乐者，不知口体之奉不若人也。盖余之勤且艰若此。 \n"}
{"title": "竹里馆", "industry": "唐代", "author": "王维", "content": "\n独坐幽篁里，弹琴复长啸。深林人不知，明月来相照。\n"}
{"title": "两小儿辩日 / 两小儿辩斗", "industry": "先秦", "author": "列御寇", "content": "\n孔子东游，见两小儿辩日，问其故。(辩日 一作：辩斗)一儿曰：“我以日始出时去人近，而日中时远也。” 一儿以日初出远，而日中时近也。一儿曰：“日初出大如车盖，及日中则如盘盂，此不为远者小而近者大乎？”一儿曰：“日初出沧沧凉凉，及其日中如探汤，此不为近者热而远者凉乎？”孔子不能决也。两小儿笑曰：“孰为汝多知乎？”\n"}
{"title": "渡荆门送别", "industry": "唐代", "author": "李白", "content": "\n渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。\n"}
{"title": "观刈麦", "industry": "唐代", "author": "白居易", "content": "\n田家少闲月，五月人倍忙。夜来南风起，小麦覆陇黄。妇姑荷箪食，童稚携壶浆，相随饷田去，丁壮在南冈。足蒸暑土气，背灼炎天光，力尽不知热，但惜夏日长。复有贫妇人，抱子在其旁，右手秉遗穗，左臂悬敝筐。听其相顾言，闻者为悲伤。家田输税尽，拾此充饥肠。今我何功德？曾不事农桑。吏禄三百石，岁晏有余粮，念此私自愧，尽日不能忘。\n"}
{"title": "夏日绝句", "industry": "宋代", "author": "李清照", "content": "\n生当作人杰，死亦为鬼雄。至今思项羽，不肯过江东。\n"}
{"title": "雪梅·其一", "industry": "宋代", "author": "卢梅坡", "content": "\n梅雪争春未肯降，骚人搁笔费评章。梅须逊雪三分白，雪却输梅一段香。\n"}
{"title": "醉花阴·薄雾浓云愁永昼", "industry": "宋代", "author": "李清照", "content": "\n薄雾浓云愁永昼，瑞脑消金兽。佳节又重阳，玉枕纱橱，半夜凉初透。(橱 通：厨)东篱把酒黄昏后，有暗香盈袖。莫道不销魂，帘卷西风，人比黄花瘦。(人比 一作：人似；销 一作：消)\n"}
{"title": "月下独酌四首·其一", "industry": "唐代", "author": "李白", "content": "\n花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时同交欢，醉后各分散。(同交欢 一作：相交欢)永结无情游，相期邈云汉。\n"}
{"title": "锦瑟", "industry": "唐代", "author": "李商隐", "content": "\n锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。\n"}
{"title": "冬夜读书示子聿", "industry": "宋代", "author": "陆游", "content": "\n古人学问无遗力，少壮工夫老始成。纸上得来终觉浅，绝知此事要躬行。\n"}
{"title": "十一月四日风雨大作二首", "industry": "宋代", "author": "陆游", "content": "\n风卷江湖雨暗村，四山声作海涛翻。溪柴火软蛮毡暖，我与狸奴不出门。\n僵卧孤村不自哀，尚思为国戍轮台。夜阑卧听风吹雨，铁马冰河入梦来。\n"}
{"title": "清明", "industry": "宋代", "author": "王禹偁", "content": "\n无花无酒过清明，兴味萧然似野僧。昨日邻家乞新火，晓窗分与读书灯。\n"}
{"title": "春晓", "industry": "唐代", "author": "孟浩然", "content": "\n春眠不觉晓，处处闻啼鸟。夜来风雨声，花落知多少。\n"}
{"title": "江畔独步寻花·其六", "industry": "唐代", "author": "杜甫", "content": "\n黄四娘家花满蹊，千朵万朵压枝低。留连戏蝶时时舞，自在娇莺恰恰啼。\n"}
{"title": "登高", "industry": "唐代", "author": "杜甫", "content": "\n风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。\n"}
{"title": "鸟鸣涧", "industry": "唐代", "author": "王维", "content": "\n人闲桂花落，夜静春山空。月出惊山鸟，时鸣春涧中。\n"}
{"title": "泊秦淮", "industry": "唐代", "author": "杜牧", "content": "\n烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。\n"}
{"title": "琵琶行 / 琵琶引", "industry": "唐代", "author": "白居易", "content": "\n\n浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁？琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。（不得志 一作：不得意）低眉信手续续弹，说尽心中无限事。轻拢慢捻抹复挑，初为《霓裳》后《六幺》（六幺 一作：绿腰）。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。(暂歇 一作：渐歇)别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。(银篦 一作：云篦)今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛？呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。\n"}
{"title": "陈太丘与友期 / 期行", "industry": "南北朝", "author": "刘义庆", "content": "\n陈太丘与友期行，期日中，过中不至，太丘舍去，去后乃至。 元方时年七岁，门外戏。客问元方：“尊君在不？”答曰：“待君久不至，已去。”友人便怒：“非人哉！与人期行，相委而去。”元方曰：“君与家君期日中。日中不至，则是无信；对子骂父，则是无礼。”友人惭，下车引之，元方入门不顾。\n"}
{"title": "蝶恋花·春景", "industry": "宋代", "author": "苏轼", "content": "\n花褪残红青杏小。燕子飞时，绿水人家绕。枝上柳绵吹又少。天涯何处无芳草！墙里秋千墙外道。墙外行人，墙里佳人笑。笑渐不闻声渐悄。多情却被无情恼。\n"}
{"title": "雁门太守行", "industry": "唐代", "author": "李贺", "content": "\n黑云压城城欲摧，甲光向日金鳞开。(向日 一作：向月)角声满天秋色里，塞上燕脂凝夜紫。(塞上 一作：塞土)半卷红旗临易水，霜重鼓寒声不起。报君黄金台上意，提携玉龙为君死！\n"}
{"title": "诫子书", "industry": "两汉", "author": "诸葛亮", "content": "\n　　夫君子之行，静以修身，俭以养德。非淡泊无以明志，非宁静无以致远。夫学须静也，才须学也。非学无以广才，非志无以成学。淫慢则不能励精，险躁则不能冶性。年与时驰，意与日去，遂成枯落，多不接世，悲守穷庐，将复何及！ (淡泊 一作：澹泊；淫慢 一作：慆慢)\n"}
{"title": "忆江南词三首", "industry": "唐代", "author": "白居易", "content": "\n江南好，风景旧曾谙。日出江花红胜火，春来江水绿如蓝。能不忆江南？\n江南忆，最忆是杭州。山寺月中寻桂子，郡亭枕上看潮头。何日更重游！\n江南忆，其次忆吴宫。吴酒一杯春竹叶，吴娃双舞醉芙蓉。早晚复相逢！\n"}
{"title": "回乡偶书二首·其一", "industry": "唐代", "author": "贺知章", "content": "\n少小离家老大回，乡音无改鬓毛衰。儿童相见不相识，笑问客从何处来。\n"}
{"title": "登鹳雀楼", "industry": "唐代", "author": "王之涣", "content": "\n白日依山尽，黄河入海流。欲穷千里目，更上一层楼。\n"}
{"title": "归园田居·其三", "industry": "魏晋", "author": "陶渊明", "content": "\n种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。\n"}
{"title": "师说", "industry": "唐代", "author": "韩愈", "content": "\n　　古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。\n　　嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也。位卑则足羞，官盛则近谀。”呜呼！师道之不复可知矣。巫医乐师百工之人，君子不齿，今其智乃反不能及，其可怪也欤！\n　　圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。\n　　李氏子蟠，年十七，好古文，六艺经传皆通习之，不拘于时，学于余。余嘉其能行古道，作师说以贻之。 \n"}
{"title": "相见欢·无言独上西楼", "industry": "五代", "author": "李煜", "content": "\n无言独上西楼，月如钩。寂寞梧桐深院锁清秋。剪不断，理还乱，是离愁。别是一般滋味在心头。(一般 一作：一番)\n"}
{"title": "山行", "industry": "唐代", "author": "杜牧", "content": "\n远上寒山石径斜，白云深处有人家。(深处 一作：生处)停车坐爱枫林晚，霜叶红于二月花。\n"}
{"title": "苏幕遮·怀旧", "industry": "宋代", "author": "范仲淹", "content": "\n碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。(留人睡 一作：留人醉)\n"}
{"title": "古朗月行", "industry": "唐代", "author": "李白", "content": "\n小时不识月，呼作白玉盘。又疑瑶台镜，飞在青云端。(青云 一作：白云)仙人垂两足，桂树何团团。白兔捣药成，问言与谁餐？蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何？凄怆摧心肝。\n"}
{"title": "丑奴儿·书博山道中壁", "industry": "宋代", "author": "辛弃疾", "content": "\n少年不识愁滋味，爱上层楼。爱上层楼。为赋新词强说愁。 而今识尽愁滋味，欲说还休。欲说还休。却道天凉好个秋。\n"}
{"title": "乡村四月", "industry": "宋代", "author": "翁卷", "content": "\n绿遍山原白满川，子规声里雨如烟。乡村四月闲人少，才了蚕桑又插田。\n"}
{"title": "滁州西涧", "industry": "唐代", "author": "韦应物", "content": "\n独怜幽草涧边生，上有黄鹂深树鸣。 春潮带雨晚来急，野渡无人舟自横。\n"}
{"title": "钗头凤·红酥手", "industry": "宋代", "author": "陆游", "content": "\n红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！\n"}
{"title": "月夜忆舍弟", "industry": "唐代", "author": "杜甫", "content": "\n戍鼓断人行，边秋一雁声。(边秋 一作:秋边)露从今夜白，月是故乡明。有弟皆分散，无家问死生。寄书长不达，况乃未休兵。\n"}
{"title": "拜年", "industry": "明代", "author": "文征明", "content": "\n不求见面惟通谒，名纸朝来满敝庐。我亦随人投数纸，世情嫌简不嫌虚。\n"}
{"title": "采薇", "industry": "先秦", "author": "佚名", "content": "\n采薇采薇，薇亦作止。曰归曰归，岁亦莫止。 靡室靡家，猃狁之故。不遑启居，猃狁之故。采薇采薇，薇亦柔止。曰归曰归，心亦忧止。 忧心烈烈，载饥载渴。我戍未定，靡使归聘。采薇采薇，薇亦刚止。曰归曰归，岁亦阳止。 王事靡盬，不遑启处。忧心孔疚，我行不来！彼尔维何？维常之华。彼路斯何？君子之车。 戎车既驾，四牡业业。岂敢定居？一月三捷。驾彼四牡，四牡骙骙。君子所依，小人所腓。 四牡翼翼，象弭鱼服。岂不日戒？猃狁孔棘！昔我往矣，杨柳依依。今我来思，雨雪霏霏。 行道迟迟，载渴载饥。我心伤悲，莫知我哀！\n"}
{"title": "洛神赋", "industry": "魏晋", "author": "曹植", "content": "\n　　黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：\n　　余从京域，言归东藩，背伊阙 ，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”\n　　余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。\n　　余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修兮，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。\n　　于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。 尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。\n　　于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。\n　　于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。\n"}
{"title": "卜算子·送鲍浩然之浙东", "industry": "宋代", "author": "王观", "content": "\n水是眼波横，山是眉峰聚。欲问行人去那边？眉眼盈盈处。才始送春归，又送君归去。若到江南赶上春，千万和春住。\n"}
{"title": "浪淘沙·九曲黄河万里沙", "industry": "唐代", "author": "刘禹锡", "content": "\n九曲黄河万里沙，浪淘风簸自天涯。如今直上银河去，同到牵牛织女家。\n"}
{"title": "题李凝幽居", "industry": "唐代", "author": "贾岛", "content": "\n闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。\n"}
{"title": "得道多助，失道寡助", "industry": "先秦", "author": "孟子及其弟子", "content": "\n　　天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。\n　　故曰，域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之。多助之至，天下顺之。以天下之所顺，攻亲戚之所畔，故君子有不战，战必胜矣。\n"}
{"title": "赤壁", "industry": "唐代", "author": "杜牧", "content": "\n折戟沉沙铁未销，自将磨洗认前朝。东风不与周郎便，铜雀春深锁二乔。\n"}
{"title": "早春呈水部张十八员外 / 初春小雨", "industry": "唐代", "author": "韩愈", "content": "\n天街小雨润如酥，草色遥看近却无。最是一年春好处，绝胜烟柳满皇都。\n"}
{"title": "春夜洛城闻笛 / 春夜洛阳城闻笛", "industry": "唐代", "author": "李白", "content": "\n谁家玉笛暗飞声，散入春风满洛城。 此夜曲中闻折柳，何人不起故园情。\n"}
{"title": "枫桥夜泊", "industry": "唐代", "author": "张继", "content": "\n月落乌啼霜满天，江枫渔火对愁眠。姑苏城外寒山寺，夜半钟声到客船。\n"}
{"title": "六月二十七日望湖楼醉书", "industry": "宋代", "author": "苏轼", "content": "\n黑云翻墨未遮山，白雨跳珠乱入船。卷地风来忽吹散，望湖楼下水如天。\n放生鱼鳖逐人来，无主荷花到处开。水枕能令山俯仰，风船解与月裴回。\n乌菱白芡不论钱，乱系青菰裹绿盘。忽忆尝新会灵观，滞留江海得加餐。\n献花游女木兰桡，细雨斜风湿翠翘。无限芳洲生杜若，吴儿不识楚辞招。\n未成小隐聊中隐，可得长闲胜暂闲。我本无家更安往，故乡无此好湖山。\n"}
{"title": "登飞来峰", "industry": "宋代", "author": "王安石", "content": "\n飞来山上千寻塔，闻说鸡鸣见日升。(飞来山 一作：飞来峰)不畏浮云遮望眼，只缘身在最高层。(只缘 一作：自缘)\n"}
{"title": "望洞庭", "industry": "唐代", "author": "刘禹锡", "content": "\n湖光秋月两相和，潭面无风镜未磨。遥望洞庭山水翠，白银盘里一青螺。(山水翠 一作：山水色)\n"}
{"title": "前赤壁赋", "industry": "宋代", "author": "苏轼", "content": "\n　　壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。(冯 通：凭)\n　　于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。\n　　苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长 江之无穷。挟飞仙以遨游，抱明月而长终。知不可乎骤得，托遗响于悲风。”\n　　苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”(共适 一作：共食)\n　　客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。\n"}
{"title": "临江仙·滚滚长江东逝水", "industry": "明代", "author": "杨慎", "content": "\n《廿一史弹词》第三段说秦汉开场词\n滚滚长江东逝水，浪花淘尽英雄。是非成败转头空。青山依旧在，几度夕阳红。白发渔樵江渚上，惯看秋月春风。一壶浊酒喜相逢。古今多少事，都付笑谈中。\n"}
{"title": "桃夭", "industry": "先秦", "author": "佚名", "content": "\n桃之夭夭，灼灼其华。之子于归，宜其室家。桃之夭夭，有蕡其实。之子于归，宜其家室。桃之夭夭，其叶蓁蓁。之子于归，宜其家人。\n"}
{"title": "早发白帝城 / 白帝下江陵", "industry": "唐代", "author": "李白", "content": "\n朝辞白帝彩云间，千里江陵一日还。两岸猿声啼不住，轻舟已过万重山。\n"}
{"title": "兰亭集序 / 兰亭序", "industry": "魏晋", "author": "王羲之", "content": "\n　　永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信可乐也。\n　　夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：“死生亦大矣。”岂不痛哉！(不知老之将至 一作：曾不知老之将至)\n　　每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔。悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。\n"}
{"title": "阿房宫赋", "industry": "唐代", "author": "杜牧", "content": "\n　　六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。(不知乎 一作：不知其；西东 一作：东西)\n　　妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不见者，三十六年。(有不见者 一作：有不得见者)燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。\n　　嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙！使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！\n　　呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。\n"}
{"title": "村居", "industry": "清代", "author": "高鼎", "content": "\n草长莺飞二月天，拂堤杨柳醉春烟。儿童散学归来早，忙趁东风放纸鸢。\n"}
{"title": "杂说四·马说", "industry": "唐代", "author": "韩愈", "content": "\n　　世有伯乐，然后有千里马。千里马常有，而伯乐不常有。故虽有名马，祇辱于奴隶人之手，骈死于槽枥之间，不以千里称也。(祇辱 一作：只辱)\n　　马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？(马者 通：)\n　　策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！\n"}
{"title": "宿新市徐公店", "industry": "宋代", "author": "杨万里", "content": "\n篱落疏疏一径深，树头花落未成阴。儿童急走追黄蝶，飞入菜花无处寻。\n"}
{"title": "卜算子·我住长江头", "industry": "宋代", "author": "李之仪", "content": "\n我住长江头，君住长江尾。日日思君不见君，共饮长江水。 此水几时休，此恨何时已。只愿君心似我心，定不负相思意。\n"}
{"title": "菩萨蛮·书江西造口壁", "industry": "宋代", "author": "辛弃疾", "content": "\n郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁余，山深闻鹧鸪。 (愁余 一作：愁予)\n"}
{"title": "渔歌子·西塞山前白鹭飞", "industry": "唐代", "author": "张志和", "content": "\n西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。\n"}
{"title": "峨眉山月歌", "industry": "唐代", "author": "李白", "content": "\n峨眉山月半轮秋，影入平羌江水流。 夜发清溪向三峡，思君不见下渝州。\n"}
{"title": "山坡羊·潼关怀古", "industry": "元代", "author": "张养浩", "content": "\n峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦！\n"}
{"title": "蜀相", "industry": "唐代", "author": "杜甫", "content": "\n丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。(频烦 一作：频繁)出师未捷身先死，长使英雄泪满襟。\n"}
{"title": "逢入京使", "industry": "唐代", "author": "岑参", "content": "\n故园东望路漫漫，双袖龙钟泪不干。 马上相逢无纸笔，凭君传语报平安。\n"}
{"title": "满井游记", "industry": "明代", "author": "袁宏道", "content": "\n　　燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。\n　　廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。\n　　夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。\n"}
{"title": "寒食", "industry": "唐代", "author": "韩翃", "content": "\n春城无处不飞花，寒食东风御柳斜。 日暮汉宫传蜡烛，轻烟散入五侯家。\n"}
{"title": "登幽州台歌", "industry": "唐代", "author": "陈子昂", "content": "\n前不见古人，后不见来者。念天地之悠悠，独怆然而涕下。\n"}
{"title": "从军行·其二", "industry": "唐代", "author": "李白", "content": "\n百战沙场碎铁衣，城南已合数重围。 突营射杀呼延将，独领残兵千骑归。\n"}
{"title": "浪淘沙令·帘外雨潺潺", "industry": "五代", "author": "李煜", "content": "\n帘外雨潺潺，春意阑珊。罗衾不耐五更寒。梦里不知身是客，一晌贪欢。独自莫凭栏，无限江山，别时容易见时难。流水落花春去也，天上人间。\n"}
{"title": "山中", "industry": "唐代", "author": "王勃", "content": "\n长江悲已滞，万里念将归。况属高风晚，山山黄叶飞。\n"}
{"title": "游园不值", "industry": "宋代", "author": "叶绍翁", "content": "\n应怜屐齿印苍苔，小扣柴扉久不开。春色满园关不住，一枝红杏出墙来。\n"}
{"title": "暮江吟", "industry": "唐代", "author": "白居易", "content": "\n一道残阳铺水中，半江瑟瑟半江红。可怜九月初三夜，露似真珠月似弓。(真珠 通 珍珠)\n"}
{"title": "秋夜将晓出篱门迎凉有感二首", "industry": "宋代", "author": "陆游", "content": "\n迢迢天汉西南落，喔喔邻鸡一再鸣。壮志病来消欲尽，出门搔首怆平生。\n三万里河东入海，五千仞岳上摩天。遗民泪尽胡尘里，南望王师又一年。\n"}
{"title": "寒菊 / 画菊", "industry": "宋代", "author": "郑思肖", "content": "\n花开不并百花丛，独立疏篱趣未穷。宁可枝头抱香死，何曾吹落北风中。\n"}
{"title": "霜月", "industry": "唐代", "author": "李商隐", "content": "\n初闻征雁已无蝉，百尺楼高水接天。(楼高 一作：楼南 / 楼台)青女素娥俱耐冷，月中霜里斗婵娟。\n"}
{"title": "惠崇春江晚景二首 / 惠崇春江晓景二首", "industry": "宋代", "author": "苏轼", "content": "\n竹外桃花三两枝，春江水暖鸭先知。蒌蒿满地芦芽短，正是河豚欲上时。\n两两归鸿欲破群，依依还似北归人。遥知朔漠多风雪，更待江南半月春。\n"}
{"title": "从军行七首·其四", "industry": "唐代", "author": "王昌龄", "content": "\n青海长云暗雪山，孤城遥望玉门关。黄沙百战穿金甲，不破楼兰终不还。\n"}
{"title": "宿建德江", "industry": "唐代", "author": "孟浩然", "content": "\n移舟泊烟渚，日暮客愁新。野旷天低树，江清月近人。\n"}
{"title": "杨氏之子", "industry": "南北朝", "author": "刘义庆", "content": "\n　　梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：“此是君家果。”儿应声答曰：“未闻孔雀是夫子家禽。” \n"}
{"title": "唐雎不辱使命", "industry": "先秦", "author": "刘向 撰", "content": "\n　　秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。安陵君因使唐雎使于秦。(说 通：悦)\n　　秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。今吾以十倍之地，请广于君，而君逆寡人者，轻寡人与？”唐雎对曰：“否，非若是也。安陵君受地于先王而守之，虽千里不敢易也，岂直五百里哉？”\n　　秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”秦王曰：“天子之怒，伏尸百万，流血千里。”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地耳。”唐雎曰：“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。此三子者，皆布衣之士也，怀怒未发，休祲降于天，与臣而将四矣。若士必怒，伏尸二人，流血五步，天下缟素，今日是也。”挺剑而起。\n　　秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”\n"}
{"title": "学弈", "industry": "先秦", "author": "佚名", "content": "\n　　弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。为是其智弗若与？曰：非然也。\n"}
{"title": "南浦别", "industry": "唐代", "author": "白居易", "content": "\n南浦凄凄别，西风袅袅秋。一看肠一断，好去莫回头。\n"}
{"title": "子夜吴歌·秋歌", "industry": "唐代", "author": "李白", "content": "\n长安一片月，万户捣衣声。秋风吹不尽，总是玉关情。何日平胡虏，良人罢远征。\n"}
{"title": "凤求凰", "industry": "两汉", "author": "司马相如", "content": "\n其一：【琴曲出自王实甫《西厢记》】有美一人兮，见之不忘。（有美人兮，见之不忘。）一日不见兮，思之如狂。凤飞翱翔兮，四海求凰。无奈佳人兮，不在东墙。将琴代语兮，聊写衷肠。何时见许兮，慰我彷徨。愿言配德兮，携手相将。不得於飞兮，使我沦亡。\n其二：凤兮凤兮归故乡，遨游四海求其凰。时未遇兮无所将，何悟今兮升斯堂！有艳淑女在闺房，室迩人遐毒我肠。何缘交颈为鸳鸯，胡颉颃兮共翱翔！凰兮凰兮从我栖，得托孳尾永为妃。交情通意心和谐，中夜相从知者谁？双翼俱起翻高飞，无感我思使余悲。\n"}
{"title": "关山月", "industry": "唐代", "author": "李白", "content": "\n明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边邑，思归多苦颜。(望边邑 一作：望边色)高楼当此夜，叹息未应闲。\n"}
{"title": "江南逢李龟年", "industry": "唐代", "author": "杜甫", "content": "\n岐王宅里寻常见，崔九堂前几度闻。 正是江南好风景，落花时节又逢君。\n"}
{"title": "登岳阳楼", "industry": "唐代", "author": "杜甫", "content": "\n昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。\n"}
{"title": "夏日山中", "industry": "唐代", "author": "李白", "content": "\n懒摇白羽扇，裸袒青林中。脱巾挂石壁，露顶洒松风。\n"}
{"title": "己亥杂诗·其二百二十", "industry": "清代", "author": "龚自珍", "content": "\n九州生气恃风雷，万马齐喑究可哀。我劝天公重抖擞，不拘一格降人才。\n"}
{"title": "论语十二章", "industry": "先秦", "author": "佚名", "content": "\n子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》\n曾子曰：“吾日三省吾身：为人谋而不忠乎？与朋友交而不信乎？传不习乎？”《学而》\n子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”《为政》\n子曰：“温故而知新，可以为师矣。”《为政》\n子曰：“学而不思则罔，思而不学则殆。”《为政》\n子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”《雍也》\n子曰：“知之者不如好之者，好之者不如乐之者。”《雍也》\n子曰：“饭疏食饮水，曲肱而枕之，乐亦在其中矣。不义而富且贵，于我如浮云。”《述而》\n子曰：“三人行，必有我师焉。择其善者而从之，其不善者而改之。”《述而》\n子在川上曰：“逝者如斯夫，不舍昼夜。”《子罕》\n子曰：“三军可夺帅也， 匹夫不可夺志也。”《子罕》\n子夏曰：“博学而笃志，切问而近思，仁在其中矣。”《子张》\n"}
{"title": "隆中对", "industry": "魏晋", "author": "陈寿", "content": "\n　　亮躬耕陇亩，好为《梁父吟》。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。\n　　时先主屯新野。徐庶见先主，先主器之，谓先主曰：“诸葛孔明者，卧龙也，将军岂愿见之乎？”先主曰：“君与俱来。”庶曰：“此人可就见，不可屈致也。将军宜枉驾顾之。”\n　　由是先主遂诣亮，凡三往，乃见。因屏人曰：“汉室倾颓，奸臣窃命，主上蒙尘。孤不度德量力，欲信大义于天下；而智术浅短，遂用猖蹶，至于今日。然志犹未已，君谓计将安出？”\n　　亮答曰：“自董卓已来，豪杰并起，跨州连郡者不可胜数。曹操比于袁绍，则名微而众寡。然操遂能克绍，以弱为强者，非惟天时，抑亦人谋也。今操已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽南海，东连吴会，西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。刘璋暗弱，张鲁在北，民殷国富而不知存恤，智能之士思得明君。将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；天下有变，则命一上将将荆州之军以向宛、洛，将军身率益州之众出于秦川，百姓孰敢不箪食壶浆以迎将军者乎？诚如是，则霸业可成，汉室可兴矣。”\n　　先主曰：“善！”于是与亮情好日密。\n　　关羽、张飞等不悦，先主解之曰：“孤之有孔明，犹鱼之有水也。愿诸君勿复言。”羽、飞乃止。\n"}
{"title": "画", "industry": "唐代", "author": "王维", "content": "\n远看山有色，近听水无声。春去花还在，人来鸟不惊。\n"}
{"title": "客中行 / 客中作", "industry": "唐代", "author": "李白", "content": "\n兰陵美酒郁金香，玉碗盛来琥珀光。 但使主人能醉客，不知何处是他乡。\n"}
{"title": "菊花", "industry": "唐代", "author": "元稹", "content": "\n秋丛绕舍似陶家，遍绕篱边日渐斜。 不是花中偏爱菊，此花开尽更无花。\n"}
{"title": "中秋月", "industry": "宋代", "author": "晏殊", "content": "\n十轮霜影转庭梧，此夕羁人独向隅。未必素娥无怅恨，玉蟾清冷桂花孤。\n"}
{"title": "渔家傲·天接云涛连晓雾", "industry": "宋代", "author": "李清照", "content": "\n天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。我报路长嗟日暮，学诗谩有惊人句。九万里风鹏正举。风休住，蓬舟吹取三山去！\n"}
{"title": "蝶恋花·庭院深深深几许", "industry": "宋代", "author": "欧阳修", "content": "\n庭院深深深几许，杨柳堆烟，帘幕无重数。玉勒雕鞍游冶处，楼高不见章台路。雨横风狂三月暮，门掩黄昏，无计留春住。泪眼问花花不语，乱红飞过秋千去。\n"}
{"title": "归去来兮辞·并序", "industry": "魏晋", "author": "陶渊明", "content": "\n　　\n　　归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。　　乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。　　归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。　　已矣乎！寓形宇内复几时。曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！\n"}
{"title": "题临安邸", "industry": "宋代", "author": "林升", "content": "\n山外青山楼外楼，西湖歌舞几时休？暖风熏得游人醉，直把杭州作汴州。\n"}
{"title": "风", "industry": "唐代", "author": "李峤", "content": "\n解落三秋叶，能开二月花。过江千尺浪，入竹万竿斜。\n"}
{"title": "鹿柴", "industry": "唐代", "author": "王维", "content": "\n空山不见人，但闻人语响。返景入深林，复照青苔上。\n"}
{"title": "浣溪沙·谁念西风独自凉", "industry": "清代", "author": "纳兰性德", "content": "\n谁念西风独自凉，萧萧黄叶闭疏窗，沉思往事立残阳。被酒莫惊春睡重，赌书消得泼茶香，当时只道是寻常。\n"}
{"title": "生查子·元夕", "industry": "宋代", "author": "欧阳修", "content": "\n去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。(泪 ：一作：满)\n"}
{"title": "愚公移山", "industry": "先秦", "author": "列御寇", "content": "\n　　太行、王屋二山，方七百里，高万仞。本在冀州之南，河阳之北。\n　　北山愚公者，年且九十，面山而居。惩山北之塞，出入之迂也。聚室而谋曰：“吾与汝毕力平险，指通豫南，达于汉阴，可乎？”杂然相许。其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。\n　　河曲智叟笑而止之曰：“甚矣，汝之不惠。以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。虽我之死，有子存焉；子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。\n　　操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。\n"}
{"title": "塞翁失马", "industry": "两汉", "author": "刘安", "content": "\n　　近塞上之人，有善术者，马无故亡而入胡。人皆吊之，其父曰：“此何遽不为福乎？”居数月，其马将胡骏马而归。人皆贺之，其父曰：“此何遽不能为祸乎？”家富良马，其子好骑，堕而折其髀。人皆吊之，其父曰：“此何遽不为福乎？”居一年，胡人大入塞，丁壮者引弦而战。近塞之人，死者十九。此独以跛之故，父子相保。\n"}
{"title": "江畔独步寻花·其五", "industry": "唐代", "author": "杜甫", "content": "\n黄师塔前江水东，春光懒困倚微风。桃花一簇开无主，可爱深红爱浅红？\n"}
{"title": "题破山寺后禅院", "industry": "唐代", "author": "常建", "content": "\n清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但余钟磬音。(版本一)\n清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，惟余钟磬音。(版本二)\n清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但余钟磬音。(版本三)\n清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，但余钟磬音。(版本四)\n"}
{"title": "四时田园杂兴·其二", "industry": "宋代", "author": "范成大", "content": "\n梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。(惟 通 唯)\n"}
{"title": "野望", "industry": "唐代", "author": "王绩", "content": "\n东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。\n"}
{"title": "劝学", "industry": "唐代", "author": "颜真卿", "content": "\n三更灯火五更鸡，正是男儿读书时。黑发不知勤学早，白首方悔读书迟。\n"}
{"title": "书湖阴先生壁", "industry": "宋代", "author": "王安石", "content": "\n茅檐长扫净无苔，花木成畦手自栽。一水护田将绿绕，两山排闼送青来。\n桑条索漠楝花繁，风敛余香暗度垣。黄鸟数声残午梦，尚疑身属半山园。\n"}
{"title": "天净沙·夏", "industry": "元代", "author": "白朴", "content": "\n云收雨过波添，楼高水冷瓜甜，绿树阴垂画檐。纱厨藤簟，玉人罗扇轻缣。\n"}
{"title": "宣州谢脁楼饯别校书叔云", "industry": "唐代", "author": "李白", "content": "\n弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。(览 通：揽；明月 一作：日月)抽刀断水水更流，举杯销愁愁更愁。(销愁 一作 消愁)人生在世不称意，明朝散发弄扁舟。\n"}
{"title": "独坐敬亭山", "industry": "唐代", "author": "李白", "content": "\n众鸟高飞尽，孤云独去闲。相看两不厌，只有敬亭山。(只有 一作：惟 / 唯)\n"}
{"title": "相见欢·林花谢了春红", "industry": "五代", "author": "李煜", "content": "\n林花谢了春红，太匆匆。无奈朝来寒雨晚来风。胭脂泪，相留醉，几时重。自是人生长恨水长东。(相留 一作：留人)\n"}
{"title": "垓下歌", "industry": "两汉", "author": "项羽", "content": "\n力拔山兮气盖世。时不利兮骓不逝。骓不逝兮可奈何！虞兮虞兮奈若何！\n"}
{"title": "观潮", "industry": "宋代", "author": "周密", "content": "\n　　浙江之潮，天下之伟观也。自既望以至十八日为盛。方其远出海门，仅如银线；既而渐近，则玉城雪岭际天而来，大声如雷霆，震撼激射，吞天沃日，势极雄豪。杨诚斋诗云“海涌银为郭，江横玉系腰”者是也。 \n　　每岁京尹出浙江亭教阅水军，艨艟数百，分列两岸；既而尽奔腾分合五阵之势，并有乘骑弄旗标枪舞刀于水面者，如履平地。倏尔黄烟四起，人物略不相睹，水爆轰震，声如崩山。烟消波静，则一舸无迹，仅有“敌船”为火所焚，随波而逝。 \n　　吴儿善泅者数百，皆披发文身，手持十幅大彩旗，争先鼓勇，溯迎而上，出没于鲸波万仞中，腾身百变，而旗尾略不沾湿，以此夸能。\n　　江干上下十余里间，珠翠罗绮溢目，车马塞途，饮食百物皆倍穹常时，而僦赁看幕，虽席地不容间也。 \n"}
{"title": "除夜雪", "industry": "宋代", "author": "陆游", "content": "\n北风吹雪四更初，嘉瑞天教及岁除。半盏屠苏犹未举，灯前小草写桃符。\n"}
{"title": "十五从军征", "industry": "两汉", "author": "佚名", "content": "\n十五从军征，八十始得归。道逢乡里人：“家中有阿谁？”“遥看是君家，松柏冢累累。”(遥看 一作：遥望)兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向看，泪落沾我衣。\n"}
{"title": "所见", "industry": "清代", "author": "袁枚", "content": "\n牧童骑黄牛，歌声振林樾。意欲捕鸣蝉，忽然闭口立。\n"}
{"title": "商山早行", "industry": "唐代", "author": "温庭筠", "content": "\n晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。(明驿墙 一作：照驿墙)因思杜陵梦，凫雁满回塘。\n"}
{"title": "已酉端午", "industry": "元代", "author": "贝琼", "content": "\n风雨端阳生晦冥，汨罗无处吊英灵。海榴花发应相笑，无酒渊明亦独醒。\n"}
{"title": "大林寺桃花", "industry": "唐代", "author": "白居易", "content": "\n人间四月芳菲尽，山寺桃花始盛开。 长恨春归无觅处，不知转入此中来。\n"}
{"title": "咏雪 / 咏雪联句", "industry": "南北朝", "author": "刘义庆", "content": "\n谢太傅寒雪日内集，与儿女讲论文义。俄而雪骤,公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。\n"}
{"title": "论语十则", "industry": "先秦", "author": "佚名", "content": "\n子曰：“学而时习之，不亦说乎?有朋自远方来，不亦乐乎?人不知而不愠，不亦君子乎?”（《学而》）\n曾子曰：“吾日三省吾身：为人谋而不忠乎？与朋友交而不信乎？传不习乎？”（《学而》）\n子曰：“温故而知新，可以为师矣。”（《为政》）\n子曰：“学而不思则罔,思而不学则殆。”（《为政》）\n子曰：“由，诲女知之乎！知之为知之，不知为不知，是知也。”（《为政》）\n子曰：“见贤思齐焉，见不贤而内自省也。”（《里仁》）\n子曰：“三人行，必有我师焉。择其善者而从之，其不善者而改之。”（《述而》）\n曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（《泰伯》）\n子曰：“岁寒，然后知松柏之后凋也。”（《子罕》）\n子贡问曰：“有一言而可以终身行之者乎？”子曰：“其恕乎！己所不欲，勿施于人。”（《卫灵公》）\n"}
{"title": "绝句二首", "industry": "唐代", "author": "杜甫", "content": "\n迟日江山丽，春风花草香。泥融飞燕子，沙暖睡鸳鸯。 \n江碧鸟逾白，山青花欲燃。今春看又过，何日是归年。\n"}
{"title": "约客", "industry": "宋代", "author": "赵师秀", "content": "\n黄梅时节家家雨，青草池塘处处蛙。有约不来过夜半，闲敲棋子落灯花。\n"}
{"title": "侠客行", "industry": "唐代", "author": "李白", "content": "\n赵客缦胡缨，吴钩霜雪明。银鞍照白马，飒沓如流星。十步杀一人，千里不留行。事了拂衣去，深藏身与名。闲过信陵饮，脱剑膝前横。将炙啖朱亥，持觞劝侯嬴。三杯吐然诺，五岳倒为轻。眼花耳热后，意气素霓生。救赵挥金槌，邯郸先震惊。千秋二壮士，烜赫大梁城。纵死侠骨香，不惭世上英。谁能书阁下，白首太玄经。\n"}
{"title": "赠刘景文", "industry": "宋代", "author": "苏轼", "content": "\n荷尽已无擎雨盖，菊残犹有傲霜枝。一年好景君须记，最是橙黄橘绿时。(最是 一作：正是) \n"}
{"title": "烛之武退秦师", "industry": "先秦", "author": "左丘明", "content": "\n　　晋侯、秦伯围郑，以其无礼于晋，且贰于楚也。晋军函陵，秦军氾南。\n　　佚之狐言于郑伯曰：“国危矣，若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉！”许之。\n　　夜缒而出，见秦伯，曰：“秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”秦伯说，与郑人盟。使杞子、逢孙、杨孙戍之，乃还。\n　　子犯请击之。公曰：“不可。微夫人之力不及此。因人之力而敝之，不仁；失其所与，不知；以乱易整，不武。吾其还也。”亦去之。\n　　（选自《左传》）\n"}
{"title": "大风歌", "industry": "两汉", "author": "刘邦", "content": "\n大风起兮云飞扬，威加海内兮归故乡，安得猛士兮守四方！\n"}
{"title": "天净沙·冬", "industry": "元代", "author": "白朴", "content": "\n一声画角谯门，半庭新月黄昏，雪里山前水滨。竹篱茅舍，淡烟衰草孤村。\n"}
{"title": "归园田居·其一", "industry": "魏晋", "author": "陶渊明", "content": "\n少无适俗韵，性本爱丘山。误落尘网中，一去三十年。(误落 一作：误入)羁鸟恋旧林，池鱼思故渊。开荒南野际，守拙归园田。方宅十余亩，草屋八九间。榆柳荫后檐，桃李罗堂前。暧暧远人村，依依墟里烟。狗吠深巷中，鸡鸣桑树颠。(颠 通 巅)户庭无尘杂，虚室有余闲。久在樊笼里，复得返自然。\n"}
{"title": "敕勒歌", "industry": "南北朝", "author": "乐府诗集", "content": "\n敕勒川，阴山下。天似穹庐，笼盖四野。天苍苍，野茫茫。风吹草低见牛羊。\n"}
{"title": "夜书所见", "industry": "宋代", "author": "叶绍翁", "content": "\n萧萧梧叶送寒声，江上秋风动客情。知有儿童挑促织，夜深篱落一灯明。\n"}
{"title": "乌衣巷", "industry": "唐代", "author": "刘禹锡", "content": "\n朱雀桥边野草花，乌衣巷口夕阳斜。 旧时王谢堂前燕，飞入寻常百姓家。\n"}
{"title": "荆轲歌 / 渡易水歌", "industry": "先秦", "author": "佚名", "content": "\n风萧萧兮易水寒，壮士一去兮不复还。(复还 一作：复反)探虎穴兮入蛟宫，仰天呼气兮成白虹。(此句疑为后人补作)\n"}
{"title": "离思五首·其四", "industry": "唐代", "author": "元稹", "content": "\n曾经沧海难为水，除却巫山不是云。取次花丛懒回顾，半缘修道半缘君。\n"}
{"title": "天竺寺八月十五日夜桂子", "industry": "唐代", "author": "皮日休", "content": "\n玉颗珊珊下月轮，殿前拾得露华新。 至今不会天中事，应是嫦娥掷与人。\n"}
{"title": "江南", "industry": "两汉", "author": "佚名", "content": "\n江南可采莲，莲叶何田田，鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。\n"}
{"title": "陈情表", "industry": "魏晋", "author": "西晋·李密", "content": "\n　　臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。(愍 一作：悯 茕茕 一作：)\n　　逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许。臣之进退，实为狼狈。\n　　伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。\n　　臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土，实所共鉴。愿陛下矜悯愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。(祖母 一作：祖母刘)\n"}
{"title": "白头吟", "industry": "两汉", "author": "卓文君", "content": "\n皑如山上雪，皎若云间月。闻君有两意，故来相决绝。今日斗酒会，明旦沟水头。躞蹀御沟上，沟水东西流。凄凄复凄凄，嫁娶不须啼。愿得一心人，白头不相离。竹竿何袅袅，鱼尾何簁簁！男儿重意气，何用钱刀为！\n"}
{"title": "智子疑邻", "industry": "先秦", "author": "韩非", "content": "\n宋有富人，天雨墙坏。其子曰：“不筑，必将有盗。”其邻人之父亦云。暮而果大亡其财，其家甚智其子，而疑邻人之父。\n"}
{"title": "山亭夏日", "industry": "唐代", "author": "高骈", "content": "\n绿树阴浓夏日长，楼台倒影入池塘。水晶帘动微风起，满架蔷薇一院香。(水晶帘 一作 水精帘）\n"}
{"title": "观书有感二首·其一", "industry": "宋代", "author": "朱熹", "content": "\n半亩方塘一鉴开，天光云影共徘徊。问渠那得清如许？为有源头活水来。(那 通：哪)\n"}
{"title": "小儿垂钓", "industry": "唐代", "author": "胡令能", "content": "\n蓬头稚子学垂纶，侧坐莓苔草映身。 路人借问遥招手，怕得鱼惊不应人。\n"}
{"title": "相思", "industry": "唐代", "author": "王维", "content": "\n红豆生南国，春来发几枝。愿君多采撷，此物最相思。\n"}
{"title": "浣溪沙·漠漠轻寒上小楼", "industry": "宋代", "author": "秦观", "content": "\n漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。\n"}
{"title": "葛覃", "industry": "先秦", "author": "佚名", "content": "\n葛之覃兮，施于中谷，维叶萋萋。黄鸟于飞，集于灌木，其鸣喈喈。葛之覃兮，施于中谷，维叶莫莫。是刈是濩，为絺为綌，服之无斁。言告师氏，言告言归。薄污我私，薄浣我衣。害浣害否？归宁父母。\n"}
{"title": "诉衷情·当年万里觅封侯", "industry": "宋代", "author": "陆游", "content": "\n当年万里觅封侯，匹马戍梁州。关河梦断何处？尘暗旧貂裘。胡未灭，鬓先秋，泪空流。此生谁料，心在天山，身老沧洲。\n"}
{"title": "绝句·古木阴中系短篷", "industry": "宋代", "author": "志南", "content": "\n古木阴中系短篷，杖藜扶我过桥东。沾衣欲湿杏花雨，吹面不寒杨柳风。\n"}
{"title": "子衿", "industry": "先秦", "author": "佚名", "content": "\n青青子衿，悠悠我心。纵我不往，子宁不嗣音？青青子佩，悠悠我思。纵我不往，子宁不来？挑兮达兮，在城阙兮。一日不见，如三月兮。\n"}
{"title": "池上", "industry": "唐代", "author": "白居易", "content": "\n小娃撑小艇，偷采白莲回。不解藏踪迹，浮萍一道开。\n"}
{"title": "明日歌", "industry": "明代", "author": "钱福", "content": "\n明日复明日，明日何其多。我生待明日，万事成蹉跎。世人若被明日累，春去秋来老将至。(若 一作：苦)朝看水东流，暮看日西坠。百年明日能几何？请君听我明日歌。(版本一 钱鹤滩)\n明日复明日，明日何其多！日日待明日，万事成蹉跎。世人皆被明日累，明日无穷老将至。晨昏滚滚水东流，今古悠悠日西坠。百年明日能几何？请君听我明日歌。(版本二 文嘉)\n"}
{"title": "迢迢牵牛星", "industry": "两汉", "author": "佚名", "content": "\n迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨。河汉清且浅，相去复几许！盈盈一水间，脉脉不得语。\n"}
{"title": "逢雪宿芙蓉山主人", "industry": "唐代", "author": "刘长卿", "content": "\n日暮苍山远，天寒白屋贫。柴门闻犬吠，风雪夜归人。\n"}
{"title": "题都城南庄", "industry": "唐代", "author": "崔护", "content": "\n去年今日此门中，人面桃花相映红。人面不知何处去，桃花依旧笑春风。\n"}
{"title": "望洞庭湖赠张丞相 / 临洞庭湖赠张丞相", "industry": "唐代", "author": "孟浩然", "content": "\n八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。\n"}
{"title": "正气歌", "industry": "宋代", "author": "文天祥", "content": "\n\n天地有正气，杂然赋流形。下则为河岳，上则为日星。于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅礴，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阗鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百沴自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。\n"}
{"title": "钗头凤·世情薄", "industry": "宋代", "author": "唐婉", "content": "\n世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！(欢 通：妆)\n"}
{"title": "山中杂诗", "industry": "南北朝", "author": "吴均", "content": "\n山际见来烟，竹中窥落日。鸟向檐上飞，云从窗里出。\n"}
{"title": "上邪", "industry": "两汉", "author": "佚名", "content": "\n上邪，我欲与君相知，长命无绝衰。山无陵，江水为竭。冬雷震震，夏雨雪。天地合，乃敢与君绝。\n"}
{"title": "登金陵凤凰台", "industry": "唐代", "author": "李白", "content": "\n凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。(二水 一作：一水)总为浮云能蔽日，长安不见使人愁。\n"}
{"title": "陈涉世家", "industry": "两汉", "author": "司马迁", "content": "\n　　陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”\n　　二世元年七月，发闾左谪戍渔阳，九百人屯大泽乡。陈胜﹑吴广皆次当行，为屯长。会天大雨，道不通，度已失期。失期，法皆斩。陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。吾闻二世少子也，不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏﹑项燕，为天下唱，宜多应者。”吴广以为然。乃行卜。卜者知其指意，曰：“足下事皆成，有功。然足下卜之鬼乎！”陈胜﹑吴广喜，念鬼，曰：“此教我先威众耳。”乃丹书帛曰“陈胜王”，置人所罾鱼腹中。卒买鱼烹食，得鱼腹中书，固以怪之矣。又间令吴广之次所旁丛祠中，夜篝火，狐鸣呼曰：“大楚兴，陈胜王。”卒皆夜惊恐。旦日，卒中往往语，皆指目陈胜。\n　　吴广素爱人，士卒多为用者。将尉醉，广故数言欲亡，忿恚尉，令辱之，以激怒其众。尉果笞广。尉剑挺，广起，夺而杀尉。陈胜佐之，并杀两尉。召令徒属曰：“公等遇雨，皆已失期，失期当斩。藉第令毋斩，而戍死者固十六七。且壮士不死即已，死即举大名耳，王侯将相宁nìng有种乎！”徒属皆曰：“敬受命。”乃诈称公子扶苏﹑项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲qí。蕲下，乃令符离人葛婴将兵徇蕲以东。攻铚、酂、苦、柘、谯皆下之。行收兵。比至陈，车六七百乘，骑千余，卒数万人。攻陈，陈守令皆不在，独守丞与战谯门中。弗胜，守丞死，乃入据陈。数日，号令召三老﹑豪杰与皆来会计事。三老﹑豪杰皆曰：“将军身被坚执锐，伐无道，诛暴秦，复立楚国之社稷jì，功宜为王。”陈涉乃立为王，号为张楚。当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将以西击荥阳。令陈人武臣、张耳、陈馀徇赵地，令汝阴人邓宗徇九江郡。当此时，楚兵数千人为聚者，不可胜数。\n　　葛婴至东城，立襄强为楚王。婴后闻陈王已立，因杀襄强，还报。至陈，陈王诛杀葛婴。陈王令魏人周市北徇魏地。吴广围荥阳。李由为三川守，守荥阳，吴叔弗能下。陈王征国之豪杰与计，以上蔡人房君蔡赐为上柱国。\n　　周文，陈之贤人也，尝为项燕军视日，事春申君，自言习兵，陈王与之将军印，西击秦。行收兵至关，车千乘，卒数十万，至戏，军焉。秦令少府章邯免郦山徒﹑人奴产子生，悉发以击楚大军，尽败之。周文败，走出关，止次曹阳二三月。章邯追败之，复走次渑池十余日。章邯击，大破之。周文自刭，军遂不战。\n　　武臣到邯郸，自立为赵王，陈馀为大将军，张耳、召骚为左右丞相。陈王怒，捕系武臣等家室，欲诛之。柱国曰：“秦未亡而诛赵王将相家属，此生一秦也。不如因而立之。”陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。赵王将相相与谋曰：“王王赵，非楚意也。楚已诛秦，必加兵於赵。计莫如毋西兵，使使北徇燕地以自广也。赵南据大河，北有燕、代，楚虽胜秦，不敢制赵。若楚不胜秦，必重赵。赵乘秦之弊，可以得志于天下。”赵王以为然，因不西兵，而遣故上谷卒史韩广将兵北徇燕地。\n　　燕故贵人豪杰谓韩广曰：“楚已立王，赵又已立王。燕虽小，亦万乘之国也，原将军立为燕王。”韩广曰：“广母在赵，不可。”燕人曰：“赵方西忧秦，南忧楚，其力不能禁我。且以楚之彊，不敢害赵王将相之家，赵独安敢害将军之家！”韩广以为然，乃自立为燕王。居数月，赵奉燕王母及家属归之燕。\n　　当此之时，诸将之徇地者，不可胜数。周市北徇地至狄，狄人田儋杀狄令，自立为齐王，以齐反击周市。市军散，还至魏地，欲立魏后故宁陵君咎为魏王。时咎在陈王所，不得之魏。魏地已定，欲相与立周市为魏王，周市不肯。使者五反，陈王乃立宁陵君咎为魏王，遣之国。周市卒为相。\n　　将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。不如少遗兵，足以守荥阳，悉精兵迎秦军。今假王骄，不知兵权，不可与计，非诛之，事恐败。”因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等荥阳下，破之，李归等死。\n　　阳城人邓说将兵居郯，章邯别将击破之，邓说军散走陈。铚人伍徐将兵居许，章邯击破之，伍徐军皆散走陈。陈王诛邓说。\n　　陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。陈王闻，乃使武平君畔为将军，监郯下军。秦嘉不受命，嘉自立为大司马，恶属武平君。告军吏曰：“武平君年少，不知兵事，勿听！”因矫以王命杀武平君畔。\n　　章邯已破伍徐，击陈，柱国房君死。章邯又进兵击陈西张贺军。陈王出监战，军破，张贺死。\n　　腊月，陈王之汝阴，还至下城父，其御庄贾杀以降秦。陈胜葬砀，谥曰隐王。\n　　陈王故涓人将军吕臣为仓头军，起新阳，攻陈下之，杀庄贾，复以陈为楚。\n　　初，陈王至陈，令铚人宋留将兵定南阳，入武关。留已徇南阳，闻陈王死，南阳复为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留以徇。\n　　秦嘉等闻陈王军破出走，乃立景驹为楚王，引兵之方与，欲击秦军定陶下。使公孙庆使齐王，欲与并力俱进。齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。”田儋诛杀公孙庆。\n　　秦左右校复攻陈，下之。吕将军走，收兵复聚。鄱盗当阳君黥布之兵相收，复击秦左右校，破之青波，复以陈为楚。会项梁立怀王孙心为楚王。\n　　陈胜王凡六月。已为王，王陈。其故人尝与佣耕者闻之，之陈，扣宫门曰：“吾欲见涉。”宫门令欲缚之。自辩数，乃置，不肯为通。陈王出，遮道而呼涉。陈王闻之，乃召见，载与俱归。入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。客出入愈益发舒，言陈王故情。或说陈王曰：“客愚无知，颛妄言，轻威。”陈王斩之。诸陈王故人皆自引去，由是无亲陈王者。陈王以朱房为中正，胡武为司过，主司群臣。诸将徇地，至，令之不是者，系而罪之，以苛察为忠。其所不善者，弗下吏，辄自治之。陈王信用之。诸将以其故不亲附，此其所以败也。\n　　陈胜虽已死，其所置遣侯王将相竟亡秦，由涉首事也。高祖时为陈涉置守頉三十家砀，至今血食。\n　　褚先生曰：地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：\n　　“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。\n　　“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关而延敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约解，争割地以赂秦。秦有余力而制其弊，追亡逐北，伏尸百万，流血飘橹。因利乘便，宰割天下，分裂河山。强国请服，弱国入朝。\n　　“施及孝文王、庄襄王，享国之日浅，国家无事。\n　　“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。南取百越之地，以为桂林、象郡。百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。然后践华为城，因河为池，据亿丈之城、临不测之溪以为固。良将劲驽，守要害之处；信臣精卒，陈利兵而谁何。天下已定，始皇之心，自以为关中之固，金城千里，子孙帝王万世之业也。\n　　“始皇既没，余威震于殊俗。 然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。山东豪俊遂并起而亡秦族矣。\n　　“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及向时之士也。然而成败异变，功业相反。试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣。然后以六合为家，肴函为宫。一夫作难而七庙隳，身死人手，为天下笑者，何也？仁义不施而攻守之势异也。”\n　　【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不与。庄贾何人，反噬城父！\n"}
{"title": "从军行", "industry": "唐代", "author": "杨炯", "content": "\n烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。\n"}
{"title": "浣溪沙·簌簌衣巾落枣花", "industry": "宋代", "author": "苏轼", "content": "\n\n簌簌衣巾落枣花，村南村北响缲车，牛衣古柳卖黄瓜。(缲 通：缫)酒困路长惟欲睡，日高人渴漫思茶。敲门试问野人家。\n"}
{"title": "白马篇", "industry": "魏晋", "author": "曹植", "content": "\n白马饰金羁，连翩西北驰。借问谁家子，幽并游侠儿。 少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猴猿，勇剽若豹螭。边城多警急，虏骑数迁移。羽檄从北来，厉马登高堤。长驱蹈匈奴，左顾凌鲜卑。弃身锋刃端，性命安可怀？父母且不顾，何言子与妻！名编壮士籍，不得中顾私。捐躯赴国难，视死忽如归！(名编 一作：名在)\n"}
{"title": "水龙吟·登建康赏心亭", "industry": "宋代", "author": "辛弃疾", "content": "\n楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。(栏杆 一作：阑干)休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！\n"}
{"title": "无题·昨夜星辰昨夜风", "industry": "唐代", "author": "李商隐", "content": "\n昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。\n"}
{"title": "除夜作", "industry": "唐代", "author": "高适", "content": "\n旅馆寒灯独不眠，客心何事转凄然。故乡今夜思千里，霜鬓明朝又一年。(霜鬓 一作：愁鬓)\n"}
{"title": "朝天子·咏喇叭", "industry": "明代", "author": "王磐", "content": "\n喇叭，唢呐，曲儿小腔儿大。官船来往乱如麻，全仗你抬声价。(唢呐 一作：锁呐； 声价 一作：身价)军听了军愁，民听了民怕。哪里去辨甚么真共假？眼见的吹翻了这家，吹伤了那家，只吹的水尽鹅飞罢！\n"}
{"title": "劝学", "industry": "先秦", "author": "荀子", "content": "\n　　君子曰：学不可以已。\n　　青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴（pù），不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。\n　　故不登高山，不知天之高也；不临深溪，不知地之厚也；不闻先王之遗言，不知学问之大也。干、越、夷、貉之子，生而同声，长而异俗，教使之然也。诗曰：“嗟尔君子，无恒安息。靖共尔位，好是正直。神之听之，介尔景福。”神莫大于化道，福莫长于无祸。\n　　吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。(君子 通：)\n　　南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。巢非不完也，所系者然也。西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶而直；白沙在涅，与之俱黑。兰槐之根是为芷，其渐之滫，君子不近，庶人不服。其质非不美也，所渐者然也。故君子居必择乡，游必就士，所以防邪辟而近中正也。\n　　物类之起，必有所始。荣辱之来，必象其德。肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。施薪若一，火就燥也，平地若一，水就湿也。草木畴生，禽兽群焉，物各从其类也。是故质的张，而弓矢至焉；林木茂，而斧斤至焉；树成荫，而众鸟息焉。醯酸，而蚋聚焉。故言有招祸也，行有招辱也，君子慎其所立乎！\n　　积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。\n　　是故无冥冥之志者，无昭昭之明；无惛惛之事者，无赫赫之功。行衢道者不至，事两君者不容。目不能两视而明，耳不能两听而聪。螣蛇无足而飞，鼫鼠五技而穷。《诗》曰：“尸鸠在桑，其子七兮。淑人君子，其仪一兮。其仪一兮，心如结兮！”故君子结于一也。\n　　昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形 。玉在山而草木润，渊生珠而崖不枯。为善不积邪？安有不闻者乎？\n　　学恶乎始？恶乎终？曰：其数则始乎诵经，终乎读礼；其义则始乎为士，终乎为圣人， 真积力久则入，学至乎没而后止也。故学数有终，若其义则不可须臾舍也。为之，人也；舍 之，禽兽也。故书者，政事之纪也；诗者，中声之所止也；礼者，法之大分，类之纲纪也。 故学至乎礼而止矣。夫是之谓道德之极。礼之敬文也，乐之中和也，诗书之博也，春秋之微 也，在天地之间者毕矣。 君子之学也，入乎耳，着乎心，布乎四体，形乎动静。端而言，蝡而动，一可以为法则。小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。君子之学也，以美其身；小人之学也，以为禽犊。故不问而告谓之傲，问一而告二谓之囋。傲、非也，囋、非也；君子如向矣。\n　　学莫便乎近其人。礼乐法而不说，诗书故而不切，春秋约而不速。方其人之习君子之说，则尊以遍矣，周于世矣。故曰：学莫便乎近其人。\n　　学之经莫速乎好其人，隆礼次之。上不能好其人，下不能隆礼，安特将学杂识志，顺诗书而已耳。则末世穷年，不免为陋儒而已。将原先王，本仁义，则礼正其经纬蹊径也。若挈裘领，诎五指而顿之，顺者不可胜数也。不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。故隆礼，虽未明，法士也；不隆礼，虽察辩，散儒也。\n　　问楛者，勿告也；告楛者，勿问也；说楛者，勿听也。有争气者，勿与辩也。故必由其道至，然后接之；非其道则避之。故礼恭，而后可与言道之方；辞顺，而后可与言道之理；色从而后可与言道之致。故未可与言而言，谓之傲；可与言而不言，谓之隐；不观气色而言，谓瞽。故君子不傲、不隐、不瞽，谨顺其身。诗曰：“匪交匪舒，天子所予。”此之谓也。\n　　百发失一，不足谓善射；千里蹞步不至，不足谓善御；伦类不通，仁义不一，不足谓善学。学也者，固学一之也。一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。\n　　君子知夫不全不粹之不足以为美也，故诵数以贯之，思索以通之，为其人以处之，除其害者以持养之。使目非是无欲见也，使耳非是无欲闻也，使口非是无欲言也，使心非是无欲虑也。及至其致好之也，目好之五色，耳好之五声，口好之五味，心利之有天下。是故权利不能倾也，群众不能移也，天下不能荡也。生乎由是，死乎由是，夫是之谓德操。德操然后能定，能定然后能应。能定能应，夫是之谓成人。天见其明，地见其光，君子贵其全也。 \n"}
{"title": "虞美人·听雨", "industry": "宋代", "author": "蒋捷", "content": "\n少年听雨歌楼上。红烛昏罗帐。壮年听雨客舟中。江阔云低、断雁叫西风。 而今听雨僧庐下。鬓已星星也。悲欢离合总无情。一任阶前、点滴到天明。\n"}
{"title": "长相思·一重山", "industry": "五代", "author": "李煜", "content": "\n一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。\n"}
{"title": "别董大二首", "industry": "唐代", "author": "高适", "content": "\n千里黄云白日曛，北风吹雁雪纷纷。莫愁前路无知己，天下谁人不识君。\n六翮飘飖私自怜，一离京洛十余年。丈夫贫贱应未足，今日相逢无酒钱。\n"}
{"title": "清明", "industry": "宋代", "author": "黄庭坚", "content": "\n佳节清明桃李笑，野田荒冢只生愁。雷惊天地龙蛇蛰，雨足郊原草木柔。人乞祭余骄妾妇，士甘焚死不公侯。贤愚千载知谁是，满眼蓬蒿共一丘。\n"}
{"title": "蝶恋花·槛菊愁烟兰泣露", "industry": "宋代", "author": "晏殊", "content": "\n槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。(双飞去 一作：双来去 离恨苦 一作：离别苦)昨夜西风凋碧树，独上高楼，望尽天涯路。欲寄彩笺兼尺素，山长水阔知何处？\n"}
{"title": "满江红·小住京华", "industry": "清代", "author": "秋瑾", "content": "\n小住京华，早又是，中秋佳节。为篱下，黄花开遍，秋容如拭。四面歌残终破楚，八年风味徒思浙。苦将侬，强派作蛾眉，殊未屑！(徒思浙 一作：独思浙，蛾眉 一作：娥眉)\n身不得，男儿列。心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！(俗子 一作：俗夫，磨折 一作：折磨) \n"}
{"title": "击壤歌", "industry": "先秦", "author": "佚名", "content": "\n日出而作，日入而息。凿井而饮，耕田而食。帝力于我何有哉！\n"}
{"title": "乐游原 / 登乐游原", "industry": "唐代", "author": "李商隐", "content": "\n向晚意不适，驱车登古原。夕阳无限好，只是近黄昏。\n"}
{"title": "望江南·梳洗罢", "industry": "唐代", "author": "温庭筠", "content": "\n梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。\n"}
{"title": "越人歌", "industry": "先秦", "author": "佚名", "content": "\n今夕何夕兮，搴舟中流。今日何日兮，得与王子同舟。蒙羞被好兮，不訾诟耻。心几烦而不绝兮，得知王子。山有木兮木有枝，心悦君兮君不知。\n"}
{"title": "破阵子·春景", "industry": "宋代", "author": "晏殊", "content": "\n燕子来时新社，梨花落后清明。池上碧苔三四点，叶底黄鹂一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。\n"}
{"title": "舟过安仁", "industry": "宋代", "author": "杨万里", "content": "\n一叶渔船两小童，收篙停棹坐船中。怪生无雨都张伞，不是遮头是使风。\n"}
{"title": "杂诗三首·其二", "industry": "唐代", "author": "王维", "content": "\n君自故乡来，应知故乡事。来日绮窗前，寒梅著花未？\n"}
{"title": "雪", "industry": "唐代", "author": "罗隐", "content": "\n尽道丰年瑞，丰年事若何。长安有贫者，为瑞不宜多。\n"}
{"title": "寻陆鸿渐不遇", "industry": "唐代", "author": "皎然", "content": "\n移家虽带郭，野径入桑麻。近种篱边菊，秋来未著花。 扣门无犬吠，欲去问西家。报道山中去，归时每日斜。\n"}
{"title": "阳关曲·中秋月", "industry": "宋代", "author": "苏轼", "content": "\n\n暮云收尽溢清寒，银汉无声转玉盘。此生此夜不长好，明月明年何处看。\n"}
{"title": "蜂", "industry": "唐代", "author": "罗隐", "content": "\n不论平地与山尖，无限风光尽被占。 采得百花成蜜后，为谁辛苦为谁甜？\n"}
{"title": "清平乐·年年雪里", "industry": "宋代", "author": "李清照", "content": "\n年年雪里，常插梅花醉。挼尽梅花无好意，赢得满衣清泪。今年海角天涯，萧萧两鬓生华。看取晚来风势，故应难看梅花。\n"}
{"title": "孔雀东南飞 / 古诗为焦仲卿妻作", "industry": "两汉", "author": "佚名", "content": "\n　　汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。\n　　孔雀东南飞，五里一徘徊。\n　　“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。”\n　　府吏得闻之，堂上启阿母：“儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。”\n　　阿母谓府吏：“何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！”\n　　府吏长跪告：“伏惟启阿母。今若遣此妇，终老不复取！”\n　　阿母得闻之，槌床便大怒：“小子无所畏，何敢助妇语！吾已失恩义，会不相从许！”\n　　府吏默无声，再拜还入户。举言谓新妇，哽咽不能语：“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”\n　　新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！”\n　　鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。\n　　上堂拜阿母，阿母怒不止。“昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。\n　　府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿，且暂还家去。吾今且赴府，不久当还归。誓天不相负！”\n　　新妇谓府吏：“感君区区怀！君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。”举手长劳劳，二情同依依 。\n　　入门上家堂，进退无颜仪。阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？”兰芝惭阿母：“儿实无罪过。”阿母大悲摧。\n　　还家十余日，县令遣媒来。云有第三郎，窈窕世无双。年始十八九，便言多令才。\n　　阿母谓阿女：“汝可去应之。”\n　　阿女含泪答：“兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。”\n　　阿母白媒人：“贫贱有此女，始适还家门。不堪吏人妇，岂合令郎君？幸可广问讯，不得便相许。”\n　　媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君，既欲结大义，故遣来贵门。\n　　阿母谢媒人：“女子先有誓，老姥岂敢言！”\n　　阿兄得闻之，怅然心中烦。举言谓阿妹：“作计何不量！先嫁得府吏，后嫁得郎君。否泰如天地，足以荣汝身。不嫁义郎体，其往欲何云？”　　兰芝仰头答：“理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。”\n　　媒人下床去。诺诺复尔尔。还部白府君：“下官奉使命，言谈大有缘。”府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。\n　　阿母谓阿女：“适得府君书，明日来迎汝。何不作衣裳？莫令事不举！”\n　　阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。\n　　府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：“自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望！”\n　　府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。卿当日胜贵，吾独向黄泉！”\n　　新妇谓府吏：“何意出此言！同是被逼迫，君尔妾亦然。黄泉下相见，勿违今日言！”执手分道去，各各还家门。生人作死别，恨恨那可论？念与世间辞，千万不复全！\n　　府吏还家去，上堂拜阿母：“今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！”\n　　阿母得闻之，零泪应声落：“汝是大家子，仕宦于台阁。慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。”\n　　府吏再拜还，长叹空房中，作计乃尔立。转头向户里，渐见愁煎迫。\n　　其日牛马嘶，新妇入青庐。奄奄黄昏后，寂寂人定初。我命绝今日，魂去尸长留！揽裙脱丝履，举身赴清池。\n　　府吏闻此事，心知长别离。徘徊庭树下，自挂东南枝。\n　　两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。 \n"}
{"title": "长相思·其一", "industry": "唐代", "author": "李白", "content": "\n长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端！上有青冥之长天，下有渌水之波澜。天长路远魂飞苦，梦魂不到关山难。长相思，摧心肝！\n"}
{"title": "八阵图", "industry": "唐代", "author": "杜甫", "content": "\n功盖三分国，名成八阵图。（名成 一作：名高）江流石不转，遗恨失吞吴。\n"}
{"title": "望海潮·东南形胜", "industry": "宋代", "author": "柳永", "content": "\n东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。\n"}
{"title": "氓", "industry": "先秦", "author": "佚名", "content": "\n氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。(尔 一作：尓)桑之未落，其叶沃若。于嗟鸠兮！无食桑葚。于嗟女兮！无与士耽。士之耽兮，犹可说也。女之耽兮，不可说也。桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。及尔偕老，老使我怨。淇则有岸，隰则有泮。总角之宴，言笑晏晏，信誓旦旦，不思其反。反是不思，亦已焉哉！\n"}
{"title": "捕蛇者说", "industry": "唐代", "author": "柳宗元", "content": "\n　　永州之野产异蛇：黑质而白章，触草木尽死；以啮人，无御之者。然得而腊之以为饵，可以已大风、挛踠、瘘疠，去死肌，杀三虫。其始太医以王命聚之，岁赋其二。募有能捕之者，当其租入。永之人争奔走焉。 \n　　有蒋氏者，专其利三世矣。问之，则曰：“吾祖死于是，吾父死于是，今吾嗣为之十二年，几死者数矣。”言之貌若甚戚者。余悲之，且曰：“若毒之乎？余将告于莅事者，更若役，复若赋，则何如？”蒋氏大戚，汪然出涕，曰：“君将哀而生之乎？则吾斯役之不幸，未若复吾赋不幸之甚也。向吾不为斯役，则久已病矣。自吾氏三世居是乡，积于今六十岁矣。而乡邻之生日蹙，殚其地之出，竭其庐之入。号呼而转徙，饥渴而顿踣。触风雨，犯寒暑，呼嘘毒疠，往往而死者，相藉也。曩与吾祖居者，今其室十无一焉。与吾父居者，今其室十无二三焉。与吾居十二年者，今其室十无四五焉。非死则徙尔，而吾以捕蛇独存。悍吏之来吾乡，叫嚣乎东西，隳突乎南北；哗然而骇者，虽鸡狗不得宁焉。吾恂恂而起，视其缶，而吾蛇尚存，则弛然而卧。谨食之，时而献焉。退而甘食其土之有，以尽吾齿。盖一岁之犯死者二焉，其余则熙熙而乐，岂若吾乡邻之旦旦有是哉。今虽死乎此，比吾乡邻之死则已后矣，又安敢毒耶？” \n　　余闻而愈悲，孔子曰：“苛政猛于虎也！”吾尝疑乎是，今以蒋氏观之，犹信。呜呼！孰知赋敛之毒有甚是蛇者乎！故为之说，以俟夫观人风者得焉。\n　　（饥渴而顿踣 一作：饿渴）\n"}
{"title": "梦游天姥吟留别 / 梦游天姥山别东鲁诸公", "industry": "唐代", "author": "李白", "content": "\n海客谈瀛洲，烟涛微茫信难求；越人语天姥，云霞明灭或可睹。天姥连天向天横，势拔五岳掩赤城。天台四万八千丈，对此欲倒东南倾。(四万 一作：一万)我欲因之梦吴越，一夜飞度镜湖月。(度 通：渡)湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扉，訇然中开。青冥浩荡不见底，日月照耀金银台。 霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，恍惊起而长嗟。惟觉时之枕席，失向来之烟霞。世间行乐亦如此，古来万事东流水。别君去兮何时还？且放白鹿青崖间，须行即骑访名山。安能摧眉折腰事权贵，使我不得开心颜!\n"}
{"title": "望月有感", "industry": "唐代", "author": "白居易", "content": "\n\n时难年荒世业空，弟兄羁旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。\n"}
{"title": "端午日", "industry": "唐代", "author": "殷尧藩", "content": "\n少年佳节倍多情，老去谁知感慨生；不效艾符趋习俗，但祈蒲酒话升平。鬓丝日日添白头，榴锦年年照眼明；千载贤愚同瞬息，几人湮没几垂名。\n"}
{"title": "送东阳马生序", "industry": "明代", "author": "宋濂", "content": "\n　　余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道 ，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。\n　　当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。 \n　　今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？\n　　今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵《诗》《书》，无奔走之劳矣；有司业、博士为之师，未有问而不告，求而不得者也；凡所宜有之书，皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉！\n　　东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达，与之论辩，言和而色夷。自谓少时用心于学甚劳，是可谓善学者矣！其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知余者哉！\n"}
{"title": "竹枝词二首·其一", "industry": "唐代", "author": "刘禹锡", "content": "\n杨柳青青江水平，闻郎江上踏歌声。(踏歌声 一作：唱歌声)东边日出西边雨，道是无晴却有晴。(却有晴 一作：还有晴)\n"}
{"title": "送李少府贬峡中王少府贬长沙", "industry": "唐代", "author": "高适", "content": "\n嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋帆远，白帝城边古木疏。圣代即今多雨露，暂时分手莫踌躇。\n"}
{"title": "李延年歌", "industry": "两汉", "author": "李延年", "content": "\n北方有佳人，绝世而独立。一顾倾人城，再顾倾人国。宁不知倾城与倾国？佳人难再得。\n"}
{"title": "童趣", "industry": "清代", "author": "沈复", "content": "\n　　余忆童稚时，能张目对日，明察秋毫，见藐小之物必细察其纹理，故时有物外之趣。\n　　夏蚊成雷，私拟作群鹤舞于空中，心之所向，则或千或百，果然鹤也；昂首观之，项为之强。又留蚊于素帐中，徐喷以烟，使之冲烟而飞鸣，作青云白鹤观，果如鹤唳云端，为之怡然称快。\n　　余常于土墙凹凸处，花台小草丛杂处，蹲其身，使与台齐；定神细视，以丛草为林，以虫蚁为兽，以土砾凸者为丘，凹者为壑，神游其中，怡然自得。\n　　一日，见二虫斗草间，观之，兴正浓，忽有庞然大物，拔山倒树而来，盖一癞蛤蟆，舌一吐而二虫尽为所吞。余年幼，方出神，不觉呀然一惊。神定，捉虾蟆，鞭数十，驱之别院。 \n"}
{"title": "赠花卿", "industry": "唐代", "author": "杜甫", "content": "\n锦城丝管日纷纷，半入江风半入云。 此曲只应天上有，人间能得几回闻。\n"}
{"title": "过松源晨炊漆公店", "industry": "宋代", "author": "杨万里", "content": "\n莫言下岭便无难，赚得行人错喜欢。(错喜欢 一作：空喜欢)正入万山圈子里，一山放过一山拦。(放过 一作：放出)\n"}
{"title": "悯农二首", "industry": "唐代", "author": "李绅", "content": "\n春种一粒粟，秋收万颗子。四海无闲田，农夫犹饿死。\n锄禾日当午，汗滴禾下土。谁知盘中餐，粒粒皆辛苦？\n"}
{"title": "寡人之于国也", "industry": "先秦", "author": "孟子弟子录", "content": "\n　　梁惠王曰：“寡人之于国也，尽心焉耳矣。河内凶，则移其民于河东，移其粟于河内；河东凶亦然。察邻国之政，无如寡人之用心者。邻国之民不加少，寡人之民不加多，何也？\n　　孟子对曰：“王好战，请以战喻。填然鼓之，兵刃既接，弃甲曳兵而走。或百步而后止，或五十步而后止。以五十步笑百步，则何如？”曰：“不可，直不百步耳，是亦走也。”曰：“王如知此，则无望民之多于邻国也。不违农时，谷不可胜食也；数罟不入洿池，鱼鳖不可胜食也；斧斤以时入山林，材木不可胜用也。谷与鱼鳖不可胜食，材木不可胜用，是使民养生丧死无憾也。养生丧死无憾，王道之始也。五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。百亩之田，勿夺其时，数口之家，可以无饥矣；谨庠序之教，申之以孝悌之义，颁白者不负戴于道路矣。七十者衣帛食肉，黎民不饥不寒，然而不王者，未之有也。狗彘食人食而不知检，涂有饿莩而不知发，人死，则曰：‘非我也，岁也。’是何异于刺人而杀之，曰‘非我也，兵也’?王无罪岁，斯天下之民至焉。”\n"}
{"title": "三衢道中", "industry": "宋代", "author": "曾几", "content": "\n梅子黄时日日晴，小溪泛尽却山行。绿阴不减来时路，添得黄鹂四五声。\n"}
{"title": "田家元日", "industry": "唐代", "author": "孟浩然", "content": "\n昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。\n"}
{"title": "劝学诗 / 偶成", "industry": "宋代", "author": "朱熹", "content": "\n少年易老学难成，一寸光阴不可轻。未觉池塘春草梦，阶前梧叶已秋声。\n"}
{"title": "卜算子·黄州定慧院寓居作", "industry": "宋代", "author": "苏轼", "content": "\n缺月挂疏桐，漏断人初静。时见幽人独往来，缥缈孤鸿影。(时见 一作：谁见)惊起却回头，有恨无人省。拣尽寒枝不肯栖，寂寞沙洲冷。\n"}
{"title": "凉州词二首", "industry": "唐代", "author": "王之涣", "content": "\n黄河远上白云间，一片孤城万仞山。羌笛何须怨杨柳，春风不度玉门关。\n单于北望拂云堆，杀马登坛祭几回。汉家天子今神武，不肯和亲归去来。\n"}
{"title": "端午", "industry": "唐代", "author": "李隆基", "content": "\n端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。\n"}
{"title": "后出师表", "industry": "魏晋", "author": "诸葛亮", "content": "\n　　先帝深虑汉、贼不两立，王业不偏安，故托臣以讨贼也。以先帝之明，量臣之才，固知臣伐贼，才弱敌强也。然不伐贼，王业亦亡。惟坐而待亡，孰与伐之？是故托臣而弗疑也。\n　　臣受命之日，寝不安席，食不甘味。思惟北征。宜先入南。故五月渡泸，深入不毛，并日而食；臣非不自惜也，顾王业不可得偏安于蜀都，故冒危难，以奉先帝之遗意也，而议者谓为非计。今贼适疲于西，又务于东，兵法乘劳，此进趋之时也。谨陈其事如左：\n　　高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长策取胜，坐定天下，此臣之未解一也。\n　　刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。\n　　曹操智计，殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败北山，殆死潼关，然后伪定一时耳。况臣才弱，而欲以不危而定之，此臣之未解三也。\n　　曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。\n　　自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长、屯将七十余人，突将、无前、賨叟、青羌、散骑、武骑一千余人。此皆数十年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。\n　　今民穷兵疲，而事不可息；事不可息，则住与行劳费正等。而不及今图之，欲以一州之地，与贼持久，此臣之未解六也。\n　　夫难平者，事也。昔先帝败军于楚，当此时，曹操拊手，谓天下已定。然后先帝东连吴越，西取巴蜀，举兵北征，夏侯授首，此操之失计，而汉事将成也。然后吴更违盟，关羽毁败，秭归蹉跌，曹丕称帝。凡事如是，难可逆见。臣鞠躬尽瘁，死而后已。至于成败利钝，非臣之明所能逆睹也。\n"}
{"title": "清明即事", "industry": "唐代", "author": "孟浩然", "content": "\n帝里重清明，人心自愁思。车声上路合，柳色东城翠。花落草齐生，莺飞蝶双戏。空堂坐相忆，酌茗聊代醉。\n"}
{"title": "摸鱼儿·雁丘词 / 迈陂塘", "industry": "金朝", "author": "元好问", "content": "\n\n问世间，情为何物，直教生死相许？天南地北双飞客，老翅几回寒暑。欢乐趣，离别苦，就中更有痴儿女。君应有语：渺万里层云，千山暮雪，只影向谁去？横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与，莺儿燕子俱黄土。千秋万古，为留待骚人，狂歌痛饮，来访雁丘处。 \n"}
{"title": "采莲曲", "industry": "唐代", "author": "王昌龄", "content": "\n荷叶罗裙一色裁，芙蓉向脸两边开。乱入池中看不见，闻歌始觉有人来。\n"}
{"title": "击鼓", "industry": "先秦", "author": "佚名", "content": "\n击鼓其镗，踊跃用兵。土国城漕，我独南行。从孙子仲，平陈与宋。不我以归，忧心有忡。爰居爰处？爰丧其马？于以求之？于林之下。死生契阔，与子成说。执子之手，与子偕老。于嗟阔兮，不我活兮。于嗟洵兮，不我信兮。\n"}
{"title": "旅夜书怀", "industry": "唐代", "author": "杜甫", "content": "\n细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。\n"}
{"title": "八声甘州·对潇潇暮雨洒江天", "industry": "宋代", "author": "柳永", "content": "\n对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。 不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟。争知我，倚阑杆处，正恁凝愁！(阑 一作：栏) \n"}
{"title": "望江南·超然台作", "industry": "宋代", "author": "苏轼", "content": "\n春未老，风细柳斜斜。试上超然台上看，半壕春水一城花。烟雨暗千家。寒食后，酒醒却咨嗟。休对故人思故国，且将新火试新茶。诗酒趁年华。\n"}
{"title": "咏鹅", "industry": "唐代", "author": "骆宾王", "content": "\n鹅，鹅，鹅，曲项向天歌。白毛浮绿水，红掌拨清波。\n"}
{"title": "绝句二首·其二", "industry": "唐代", "author": "杜甫", "content": "\n江碧鸟逾白，山青花欲燃。今春看又过，何日是归年？\n"}
{"title": "江畔独步寻花七绝句", "industry": "唐代", "author": "杜甫", "content": "\n江上被花恼不彻，无处告诉只颠狂。走觅南邻爱酒伴，经旬出饮独空床。\n稠花乱蕊畏江滨，行步欹危实怕春。(畏 一作：裹）诗酒尚堪驱使在，未须料理白头人。\n江深竹静两三家，多事红花映白花。报答春光知有处，应须美酒送生涯。\n东望少城花满烟，百花高楼更可怜。谁能载酒开金盏，唤取佳人舞绣筵。\n黄师塔前江水东，春光懒困倚微风。桃花一簇开无主，可爱深红爱浅红？\n黄四娘家花满蹊，千朵万朵压枝低。留连戏蝶时时舞，自在娇莺恰恰啼。\n不是爱花即欲死，只恐花尽老相催。繁枝容易纷纷落，嫩蕊商量细细开。\n"}
{"title": "陈元方候袁公", "industry": "南北朝", "author": "刘义庆", "content": "\n　　陈元方年十一时，候袁公。袁公问曰：“贤家君在太丘，远近称之，何所履行？”元方曰：“老父在太丘，强者绥之以德，弱者抚之以仁，恣其所安，久而益敬。”袁公曰：“孤往者尝为邺令，正行此事。不知卿家君法孤，孤法卿父？”元方曰：“周公、孔子异世而出，周旋动静，万里如一。周公不师孔子，孔子亦不师周公。”\n"}
{"title": "九月十日即事", "industry": "唐代", "author": "李白", "content": "\n昨日登高罢，今朝更举觞。菊花何太苦，遭此两重阳？\n"}
{"title": "九歌·国殇", "industry": "先秦", "author": "屈原", "content": "\n操吴戈兮被犀甲，车错毂兮短兵接。旌蔽日兮敌若云，矢交坠兮士争先。凌余阵兮躐余行，左骖殪兮右刃伤。霾两轮兮絷四马，援玉枹兮击鸣鼓。天时怼兮威灵怒，严杀尽兮弃原野。出不入兮往不反，平原忽兮路超远。带长剑兮挟秦弓，首身离兮心不惩。诚既勇兮又以武，终刚强兮不可凌。身既死兮神以灵，魂魄毅兮为鬼雄。(魂魄毅兮 一作：子魂魄兮)\n"}
{"title": "逍遥游(节选)", "industry": "先秦", "author": "庄周", "content": "\n　　北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也，怒而飞，其翼若垂天之云。是鸟也，海运则将徙于南冥。南冥者，天池也。《齐谐》者，志怪者也。《谐》之言曰：“鹏之徙于南冥也，水击三千里，抟扶摇而上者九万里，去以六月息者也。”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。且夫水之积也不厚，则其负大舟也无力。覆杯水于坳堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里，则风斯在下矣，而后乃今培风；背负青天而莫之夭阏者，而后乃今将图南。\n　　蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者宿舂粮，适千里者，三月聚粮。之二虫又何知？(抢榆枋 一作：枪榆枋)\n　　小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋。上古有大椿者，以八千岁为春，八千岁为秋。此大年也。而彭祖乃今以久特闻，众人匹之。不亦悲乎！\n　　汤之问棘也是已：“穷发之北有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏。背若泰山，翼若垂天之云。抟扶摇羊角而上者九万里，绝云气，负青天，然后图南，且适南冥也。斥鷃笑之曰：‘彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？’”此小大之辩也。\n　　故夫知效一官，行比一乡，德合一君，而征一国者，其自视也亦若此矣。而宋荣子犹然笑之。且举世誉之而不加劝，举世非之而不加沮，定乎内外之分，辩乎荣辱之境，斯已矣。彼其于世，未数数然也。虽然，犹有未树也。夫列子御风而行，泠然善也。旬有五日而后反。彼于致福者，未数数然也。此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。\n"}
{"title": "水龙吟·次韵章质夫杨花词", "industry": "宋代", "author": "苏轼", "content": "\n似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。\n"}
{"title": "扬州慢·淮左名都", "industry": "宋代", "author": "姜夔", "content": "\n\n淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。 杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。 \n"}
{"title": "西江月·世事一场大梦", "industry": "宋代", "author": "苏轼", "content": "\n世事一场大梦，人生几度秋凉？夜来风叶已鸣廊。看取眉头鬓上。(秋凉 一作：新凉)酒贱常愁客少，月明多被云妨。中秋谁与共孤光。把盏凄然北望。 \n"}
{"title": "除夜", "industry": "宋代", "author": "文天祥", "content": "\n乾坤空落落，岁月去堂堂；末路惊风雨，穷边饱雪霜。命随年欲尽，身与世俱忘；无复屠苏梦，挑灯夜未央。\n"}
{"title": "燕歌行二首·其一", "industry": "魏晋", "author": "曹丕", "content": "\n秋风萧瑟天气凉，草木摇落露为霜，群燕辞归鹄南翔。(鹄南翔 一作 雁南翔）念君客游思断肠，慊慊思归恋故乡，君何淹留寄他方？贱妾茕茕守空房，忧来思君不敢忘，不觉泪下沾衣裳。援琴鸣弦发清商，短歌微吟不能长。明月皎皎照我床，星汉西流夜未央。牵牛织女遥相望，尔独何辜限河梁。\n"}
{"title": "狼三则", "industry": "清代", "author": "蒲松龄", "content": "\n其一　　有屠人货肉归，日已暮，欻一狼来，瞰担上肉，似甚垂涎，随尾行数里。屠惧，示之以刃，少却；及走，又从之。屠无计，思狼所欲者肉，不如姑悬诸树而早取之。遂钩肉，翘足挂树间，示以空担。狼乃止。屠归。昧爽，往取肉，遥望树上悬巨物，似人缢死状。大骇，逡巡近视之，则死狼也。仰首细审，见狼口中含肉，钩刺狼腭，如鱼吞饵。时狼皮价昂，直十余金，屠小裕焉。缘木求鱼，狼则罹之，是可笑也。\n其二　　一屠晚归，担中肉尽，止有剩骨。途中两狼，缀行甚远。　　屠惧，投以骨。一狼得骨止，一狼仍从。复投之，后狼止而前狼又至。骨已尽矣，而两狼之并驱如故。　　屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。　　少时，一狼径去，其一犬坐于前。久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。　　狼亦黠矣，而顷刻两毙，禽兽之变诈几何哉？止增笑耳。\n其三　　一屠暮行，为狼所逼。道旁有夜耕所遗行室，奔入伏焉。狼自苫中探爪入。屠急捉之，令不可去。但思无计可以死之。惟有小刀不盈寸，遂割破狼爪下皮，以吹豕之法吹之。极力吹移时，觉狼不甚动，方缚以带。出视，则狼胀如牛，股直不能屈，口张不得合。遂负之以归。　　非屠，乌能作此谋也！　　三事皆出于屠；则屠人之残爆，杀狼亦可用也。 \n"}
{"title": "叶公好龙", "industry": "两汉", "author": "刘向", "content": "\n　　叶公子高好龙，钩以写龙，凿以写龙，屋室雕文以写龙。于是天龙闻而下之，窥头于牖，施尾于堂。 叶公见之，弃而还走，失其魂魄，五色无主。是叶公非好龙也，好夫似龙而非龙者也。 \n"}
{"title": "送别 / 山中送别", "industry": "唐代", "author": "王维", "content": "\n山中相送罢，日暮掩柴扉。春草明年绿，王孙归不归？(明年 一作：年年)\n"}
{"title": "公输", "industry": "先秦", "author": "墨子及弟子", "content": "\n　　公输盘为楚造云梯之械，成，将以攻宋。子墨子闻之，起于鲁，行十日十夜，而至于郢，见公输盘。\n　　公输盘曰：“夫子何命焉为？”\n　　子墨子曰：“北方有侮臣者，愿借子杀之。”公输盘不说。\n　　子墨子曰：“请献十金。”\n　　公输盘曰：“吾义固不杀人。”\n　　子墨子起，再拜，曰：“请说之。吾从北方闻子为梯，将以攻宋。宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。争而不得，不可谓强。义不杀少而杀众，不可谓知类。”\n　　公输盘服。\n　　子墨子曰：“然胡不已乎？”\n　　公输盘曰：“不可，吾既已言之王矣。”\n　　子墨子曰：“胡不见我于王？”\n　　公输盘曰：“诺。”\n　　子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”\n　　王曰：“必为有窃疾矣。”\n　　子墨子曰：“荆之地方五千里，宋之地方五百里，此犹文轩之与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。荆有长松文梓楩楠豫章，宋无长木，此犹锦绣之与短褐也。臣以王吏之攻宋也，为与此同类。”\n　　王曰：“善哉！虽然，公输盘为我为云梯，必取宋。”\n　　于是见公输盘。子墨子解带为城，以牒为械，公输盘九设攻城之机变，子墨子九距之。公输盘之攻械尽，子墨子之守圉有余。\n　　公输盘诎，而曰：“吾知所以距子矣，吾不言。”\n　　子墨子亦曰：“吾知子之所以距我，吾不言。”\n　　楚王问其故。\n　　子墨子曰：“公输子之意不过欲杀臣。杀臣，宋莫能守，乃可攻也。然臣之弟子禽滑厘等三百人，已持臣守圉之器，在宋城上而待楚寇矣。虽杀臣，不能绝也。”\n　　楚王曰：“善哉。吾请无攻宋矣。”\n　　子墨子归，过宋。天雨，庇其闾中，守闾者不内也。故曰：治于神者，众人不知其功。争于明者，众人知之。\n"}
{"title": "临江仙·夜饮东坡醒复醉", "industry": "宋代", "author": "苏轼", "content": "\n夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。 长恨此身非我有，何时忘却营营。夜阑风静縠纹平。小舟从此逝，江海寄余生。\n"}
{"title": "狱中题壁", "industry": "近代", "author": "谭嗣同", "content": "\n望门投止思张俭，忍死须臾待杜根。我自横刀向天笑，去留肝胆两昆仑。(版本一)\n望门投趾怜张俭，直谏陈书愧杜根。手掷欧刀仰天笑，留将公罪后人论。(版本二)\n"}
{"title": "白梅", "industry": "元代", "author": "王冕", "content": "\n冰雪林中著此身，不同桃李混芳尘。忽然一夜清香发，散作乾坤万里春。\n"}
{"title": "乞巧", "industry": "唐代", "author": "林杰", "content": "\n七夕今宵看碧霄，牵牛织女渡河桥。 家家乞巧望秋月，穿尽红丝几万条。\n"}
{"title": "问刘十九", "industry": "唐代", "author": "白居易", "content": "\n绿蚁新醅酒，红泥小火炉。晚来天欲雪，能饮一杯无？\n"}
{"title": "读书", "industry": "宋代", "author": "陆游", "content": "\n归志宁无五亩园，读书本意在元元。灯前目力虽非昔，犹课蝇头二万言。\n"}
{"title": "新年作", "industry": "唐代", "author": "刘长卿", "content": "\n乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。\n"}
{"title": "书愤五首·其一", "industry": "宋代", "author": "陆游", "content": "\n早岁那知世事艰，中原北望气如山。楼船夜雪瓜洲渡，铁马秋风大散关。塞上长城空自许，镜中衰鬓已先斑。出师一表真名世，千载谁堪伯仲间！\n"}
{"title": "夜雪", "industry": "唐代", "author": "白居易", "content": "\n已讶衾枕冷，复见窗户明。夜深知雪重，时闻折竹声。\n"}
{"title": "寒食野望吟", "industry": "唐代", "author": "白居易", "content": "\n乌啼鹊噪昏乔木，清明寒食谁家哭。风吹旷野纸钱飞，古墓垒垒春草绿。棠梨花映白杨树，尽是死生别离处。冥冥重泉哭不闻，萧萧暮雨人归去。\n"}
{"title": "蝉", "industry": "唐代", "author": "虞世南", "content": "\n垂緌饮清露，流响出疏桐。居高声自远，非是藉秋风。\n"}
{"title": "画眉鸟", "industry": "宋代", "author": "欧阳修", "content": "\n百啭千声随意移，山花红紫树高低。始知锁向金笼听，不及林间自在啼。\n"}
{"title": "赠从弟", "industry": "魏晋", "author": "刘桢", "content": "\n亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。\n"}
{"title": "金缕衣", "industry": "唐代", "author": "佚名", "content": "\n劝君莫惜金缕衣，劝君惜取少年时。(惜取 一作：须取)花开堪折直须折，莫待无花空折枝。(花开 一作：有花)\n"}
{"title": "菩萨蛮·小山重叠金明灭", "industry": "唐代", "author": "温庭筠", "content": "\n小山重叠金明灭，鬓云欲度香腮雪。懒起画蛾眉，弄妆梳洗迟。照花前后镜，花面交相映。新帖绣罗襦，双双金鹧鸪。\n"}
{"title": "荆轲刺秦王", "industry": "两汉", "author": "刘向 编", "content": "\n　　秦将王翦破赵，虏赵王，尽收其地，进兵北略地，至燕南界。\n　　太子丹恐惧，乃请荆卿曰：“秦兵旦暮渡易水，则虽欲长侍足下，岂可得哉？”荆卿曰：“微太子言，臣愿得谒之。今行而无信，则秦未可亲也。夫今樊将军，秦王购之金千斤，邑万家。诚能得樊将军首，与燕督亢之地图，献秦王，秦王必说见臣，臣乃得有以报太子。”太子曰：“樊将军以穷困来归丹，丹不忍以己之私，而伤长者之意，愿足下更虑之！”\n　　荆轲知太子不忍，乃遂私见樊於期，曰：“秦之遇将军，可谓深矣。父母宗族，皆为戮没。今闻购樊将军之首，金千斤，邑万家，将奈何？”樊将军仰天太息流涕曰：“吾每念，常痛于骨髓，顾计不知所出耳！”轲曰：“今有一言，可以解燕国之患，而报将军之仇者，何如？”於期乃前曰：“为之奈何？”荆轲曰：“愿得将军之首以献秦，秦王必喜而善见臣。臣左手把其袖，而右手揕其胸，然则将军之仇报，而燕国见陵之耻除矣。将军岂有意乎？”樊於期偏袒扼腕而进曰：“此臣之日夜切齿拊心也，乃今得闻教！”遂自刎。\n　　太子闻之，驰往，伏尸而哭，极哀。既已，不可奈何，乃遂盛樊於期之首，函封之。 \n　　于是太子预求天下之利匕首，得赵人徐夫人之匕首，取之百金，使工以药 淬之。以试人，血濡缕,人无不立死者。乃为装遣荆轲。\n　　燕国有勇士秦武阳，年十二，杀人，人不敢与忤视。乃令秦武阳为副。(秦武阳 一作：秦舞阳)\n　　荆轲有所待，欲与俱，其人居远未来，而为留待。\n　　顷之未发，太子迟之。疑其有改悔，乃复请之曰：“日以尽矣，荆卿岂无意哉？丹请先遣秦武阳！”荆轲怒， 叱太子曰：“今日往而不反者，竖子也！今提一匕首入不测之强秦，仆所以留者，待吾客与俱。今太子迟之，请辞决矣！”遂发。\n　　太子及宾客知其事者，皆白衣冠以送之。至易水上，既祖，取道。高渐离击筑，荆轲和而歌，为变徵之声，士皆垂泪涕泣。又前而为歌曰：“风萧萧兮易水寒，壮士一去兮不复还！”复为慷慨羽声，士皆瞋目，发尽上指冠。于是荆轲遂就车而去，终已不顾。\n　　既至秦，持千金之资币物，厚遗wèi秦王宠臣中庶子蒙嘉。\n　　嘉为先言于秦王曰：“燕王诚振怖大王之威，不敢兴兵以拒大王，愿举国为内臣。比诸侯之列，给贡职如郡县，而得奉守先王之宗庙。恐惧不敢自陈，谨斩樊於期头，及献燕之督亢之地图，函封，燕王拜送于庭，使使以闻大王。唯大王命之。”\n　　秦王闻之，大喜。乃朝服，设九宾，见燕使者咸阳宫。\n　　荆轲奉樊於期头函，而秦武阳奉地图匣，以次进。至陛下，秦武阳色变振恐，群臣怪之，荆轲顾笑武阳，前为谢曰：“北蛮夷之鄙人，未尝见天子，故振慑，愿大王少假借之，使毕使于前。”秦王谓轲曰：“起，取武阳所持图！”\n　　轲既取图奉之， 发图，图穷而匕首见。因左手把秦王之袖，而右手持匕首揕之。未至身，秦王惊，自引而起，绝袖。拔剑，剑长，操其室。时恐急，剑坚，故不可立拔。\n　　荆轲逐秦王，秦王还柱而走。群臣惊愕，卒起不意，尽失其度。而秦法，群臣侍殿上者，不得持尺兵；诸郎中执兵，皆陈殿下，非有诏不得上。方急时，不及召下兵，以故荆轲逐秦王，而卒惶急无以击轲，而乃以手共搏之。\n　　是时，侍医夏无且以其所奉药囊提轲。秦王方还柱走，卒惶急不知所为。左右乃曰：“王负剑！王负剑！”遂拔以击荆轲，断其左股。荆轲废，乃引其匕首提秦王，不中，中柱。秦王复击轲，被八创。\n　　轲自知事不就，倚柱而笑，箕踞以骂曰：“事所以不成者，乃欲以生劫之，必得约契以报太子也。”\n　　左右既前，斩荆轲。秦王目眩良久。\n"}
{"title": "行香子·秋与", "industry": "宋代", "author": "苏轼", "content": "\n昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵；朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。\n"}
{"title": "过秦论", "industry": "两汉", "author": "贾谊", "content": "\n　　秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。　　孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关延敌，九国之师，逡巡而不敢进。秦无亡矢遗镞之费，而天下诸侯已困矣。于是从散约败，争割地而赂秦。秦有余力而制其弊，追亡逐北，伏尸百万，流血漂橹。因利乘便，宰割天下，分裂山河。强国请服，弱国入朝。延及孝文王、庄襄王，享国之日浅，国家无事。　　及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰，收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。　　始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦，斩木为兵，揭竿为旗，天下云集响应，赢粮而景从。山东豪俊遂并起而亡秦族矣。　　且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。然而成败异变，功业相反，何也?试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。\n　　秦灭周祀，并海内，兼诸侯，南面称帝，以养四海。天下之士，斐然向风。若是，何也？曰：近古之无王者久矣。周室卑微，五霸既灭，令不行于天下。是以诸侯力政，强凌弱，众暴寡，兵革不休，士民罢弊。今秦南面而王天下，是上有天子也。既元元之民冀得安其性命，莫不虚心而仰上。当此之时，专威定功，安危之本，在于此矣。　　秦王怀贪鄙之心，行自奋之智，不信功臣，不亲士民，废王道而立私爱，焚文书而酷刑法，先诈力而后仁义，以暴虐为天下始。夫兼并者高诈力，安危者贵顺权，此言取与守不同术也。秦离战国而王天下，其道不易，其政不改，是其所以取之守之者无异也。孤独而有之，故其亡可立而待也。借使秦王论上世之事，并殷、周之迹，以制御其政，后虽有淫骄之主，犹未有倾危之患也。故三王之建天下，名号显美，功业长久。　　今秦二世立，天下莫不引领而观其政。夫寒者利裋褐，而饥者甘糟糠。天下嚣嚣，新主之资也。此言劳民之易为仁也。向使二世有庸主之行而任忠贤，臣主一心而忧海内之患，缟素而正先帝之过；裂地分民以封功臣之后，建国立君以礼天下；虚囹圄而免刑戮，去收孥污秽之罪，使各反其乡里；发仓廪，散财币，以振孤独穷困之士；轻赋少事，以佐百姓之急；约法省刑，以持其后，使天下之人皆得自新，更节修行，各慎其身；塞万民之望，而以盛德与天下，天下息矣。即四海之内皆欢然各自安乐其处，惟恐有变。虽有狡害之民，无离上之心，则不轨之臣无以饰其智，而暴乱之奸弭矣。　　二世不行此术，而重以无道：坏宗庙与民，更始作阿房之宫；繁刑严诛，吏治刻深；赏罚不当，赋敛无度。天下多事，吏不能纪；百姓困穷，而主不收恤。然后奸伪并起，而上下相遁；蒙罪者众，刑戮相望于道，而天下苦之。自群卿以下至于众庶，人怀自危之心，亲处穷苦之实，咸不安其位，故易动也。是以陈涉不用汤、武之贤，不借公侯之尊，奋臂于大泽，而天下响应者，其民危也。　　故先王者，见终始不变，知存亡之由。是以牧民之道，务在安之而已矣。下虽有逆行之臣，必无响应之助。故曰：“安民可与为义，而危民易与为非”，此之谓也。贵为天子，富有四海，身在于戮者，正之非也。是二世之过也。\n　　秦兼诸侯山东三十余郡，脩津关，据险塞，缮甲兵而守之。然陈涉率散乱之众数百，奋臂大呼，不用弓戟之兵，鉏耰白梃，望屋而食，横行天下。秦人阻险不守，关梁不闭，长戟不刺，强弩不射。楚师深入，战于鸿门，曾无藩篱之难。于是山东诸侯并起，豪俊相立。秦使章邯将而东征，章邯因其三军之众，要市于外，以谋其上。群臣之不相信，可见于此矣。子婴立，遂不悟。借使子婴有庸主之材而仅得中佐，山东虽乱，三秦之地可全而有，宗庙之祀宜未绝也。　　秦地被山带河以为固，四塞之国也。自缪公以来至于秦王二十余君，常为诸侯雄。此岂世贤哉？其势居然也。且天下尝同心并力攻秦矣，然困于险阻而不能进者，岂勇力智慧不足哉？形不利、势不便也。秦虽小邑，伐并大城，得阨塞而守之。诸侯起于匹夫，以利会，非有素王之行也。其交未亲，其民未附，名曰亡秦，其实利之也。彼见秦阻之难犯，必退师。案土息民以待其弊，收弱扶罢以令大国之君，不患不得意于海内。贵为天子，富有四海，而身为禽者，救败非也。　　秦王足己而不问，遂过而不变。二世受之，因而不改，暴虐以重祸。子婴孤立无亲，危弱无辅。三主之惑，终身不悟，亡不亦宜乎？当此时也，也非无深谋远虑知化之士也，然所以不敢尽忠指过者，秦俗多忌讳之禁也，——忠言未卒于口而身糜没矣。故使天下之士倾耳而听，重足而立，阖口而不言。是以三主失道，而忠臣不谏，智士不谋也。天下已乱，奸不上闻，岂不悲哉！先王知壅蔽之伤国也，故置公卿、大夫、士，以饰法设刑而天下治。其强也，禁暴诛乱而天下服；其弱也，王霸征而诸侯从；其削也，内守外附而社稷存。故秦之盛也，繁法严刑而天下震；及其衰也，百姓怨而海内叛矣。故周王序得其道，千余载不绝；秦本末并失，故不能长。由是观之，安危之统相去远矣。　　鄙谚曰：“前事之不忘，后事之师也。”是以君子为国，观之上古，验之当世，参之人事，察盛衰之理，审权势之宜，去就有序，变化因时，故旷日长久而社稷安矣。\n"}
{"title": "临江仙·梦后楼台高锁", "industry": "宋代", "author": "晏几道", "content": "\n梦后楼台高锁，酒醒帘幕低垂。去年春恨却来时。落花人独立，微雨燕双飞。 记得小蘋初见，两重心字罗衣。琵琶弦上说相思。当时明月在，曾照彩云归。(蘋 通：苹)\n"}
{"title": "终南别业", "industry": "唐代", "author": "王维", "content": "\n中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。\n"}
{"title": "陌上桑", "industry": "两汉", "author": "乐府诗集", "content": "\n　　日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。(喜蚕桑 一作：善蚕桑；相怨怒 一作：相怒怨)\n　　使君从南来，五马立踟蹰。使君遣吏往，问是谁家姝？“秦氏有好女，自名为罗敷。”“罗敷年几何？”“二十尚不足，十五颇有余”。使君谢罗敷：“宁可共载不？罗敷前致辞：“使君一何愚！使君自有妇，罗敷自有夫！”\n　　“东方千余骑，夫婿居上头。何用识夫婿？白马从骊驹，青丝系马尾，黄金络马头；腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白皙，鬑鬑颇有须。盈盈公府步，冉冉府中趋。坐中数千人，皆言夫婿殊。”(白晰 一作：白皙)\n"}
{"title": "登岳阳楼二首", "industry": "宋代", "author": "陈与义", "content": "\n洞庭之东江水西，帘旌不动夕阳迟。登临吴蜀横分地，徙倚湖山欲暮时。万里来游还望远，三年多难更凭危。白头吊古风霜里，老木沧波无限悲。\n天入平湖晴不风，夕帆和雁正浮空。楼头客子杪秋后，日落君山元气中。北望可堪回白首，南游聊得看丹枫。翰林物色分留少，诗到巴陵还未工。\n"}
{"title": "鲁山山行", "industry": "宋代", "author": "梅尧臣", "content": "\n适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许？云外一声鸡。\n"}
{"title": "左迁至蓝关示侄孙湘", "industry": "唐代", "author": "韩愈", "content": "\n一封朝奏九重天，夕贬潮州路八千。欲为圣明除弊事，肯将衰朽惜残年！云横秦岭家何在？雪拥蓝关马不前。知汝远来应有意，好收吾骨瘴江边。（版本一）\n一封朝奏九重天，夕贬潮阳路八千。本为圣朝除弊政，敢将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。（版本二）\n"}
{"title": "清平调·其一", "industry": "唐代", "author": "李白", "content": "\n云想衣裳花想容，春风拂槛露华浓。 若非群玉山头见，会向瑶台月下逢。\n"}
{"title": "折桂令·春情", "industry": "元代", "author": "徐再思", "content": "\n平生不会相思，才会相思，便害相思。身似浮云，心如飞絮，气若游丝。空一缕余香在此，盼千金游子何之。证候来时，正是何时？灯半昏时，月半明时。\n"}
{"title": "寻隐者不遇 / 孙革访羊尊师诗", "industry": "唐代", "author": "贾岛", "content": "\n松下问童子，言师采药去。只在此山中，云深不知处。\n"}
{"title": "临江仙·樱桃落尽春归去", "industry": "五代", "author": "李煜", "content": "\n樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。\n"}
{"title": "清平乐·别来春半", "industry": "五代", "author": "李煜", "content": "\n别来春半，触目柔肠断。砌下落梅如雪乱，拂了一身还满。(肠断 一作：愁肠断)雁来音信无凭，路遥归梦难成。离恨恰如春草，更行更远还生。\n"}
{"title": "忆秦娥·箫声咽", "industry": "唐代", "author": "李白", "content": "\n箫声咽，秦娥梦断秦楼月。秦楼月，年年柳色，灞陵伤别。乐游原上清秋节，咸阳古道音尘绝。音尘绝，西风残照，汉家陵阙。\n"}
{"title": "花非花", "industry": "唐代", "author": "白居易", "content": "\n花非花，雾非雾。夜半来，天明去。来如春梦几多时？去似朝云无觅处。\n"}
{"title": "月夜", "industry": "唐代", "author": "杜甫", "content": "\n今夜鄜州月，闺中只独看。遥怜小儿女，未解忆长安。 香雾云鬟湿，清辉玉臂寒。何时倚虚幌，双照泪痕干。\n"}
{"title": "画堂春·一生一代一双人", "industry": "清代", "author": "纳兰性德", "content": "\n一生一代一双人，争教两处销魂。相思相望不相亲，天为谁春。浆向蓝桥易乞，药成碧海难奔。若容相访饮牛津，相对忘贫。\n"}
{"title": "十五夜望月寄杜郎中", "industry": "唐代", "author": "王建", "content": "\n中庭地白树栖鸦，冷露无声湿桂花。今夜月明人尽望，不知秋思落谁家。\n"}
{"title": "虞美人·风回小院庭芜绿", "industry": "五代", "author": "李煜", "content": "\n风回小院庭芜绿，柳眼春相续。凭阑半日独无言，依旧竹声新月似当年。笙歌未散尊罍在，池面冰初解。烛明香暗画堂深，满鬓青霜残雪思难任。\n"}
{"title": "卷耳", "industry": "先秦", "author": "佚名", "content": "\n采采卷耳，不盈顷筐。嗟我怀人，寘彼周行。(寘 通：置)陟彼崔嵬，我马虺隤。我姑酌彼金罍，维以不永怀。陟彼高冈，我马玄黄。我姑酌彼兕觥，维以不永伤。陟彼砠矣，我马瘏矣，我仆痡矣，云何吁矣。\n"}
{"title": "出塞二首", "industry": "唐代", "author": "王昌龄", "content": "\n秦时明月汉时关，万里长征人未还。但使龙城飞将在，不教胡马度阴山。\n骝马新跨白玉鞍，战罢沙场月色寒。城头铁鼓声犹振，匣里金刀血未干。\n"}
{"title": "破阵子·四十年来家国", "industry": "五代", "author": "李煜", "content": "\n四十年来家国，三千里地山河。凤阁龙楼连霄汉，玉树琼枝作烟萝，几曾识干戈？一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。\n"}
{"title": "临安春雨初霁", "industry": "宋代", "author": "陆游", "content": "\n世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。\n"}
{"title": "点绛唇·蹴罢秋千", "industry": "宋代", "author": "李清照", "content": "\n蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。\n"}
{"title": "观猎", "industry": "唐代", "author": "王维", "content": "\n风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。\n"}
{"title": "八月十五日夜湓亭望月", "industry": "唐代", "author": "白居易", "content": "\n昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。昨风一吹无人会，今夜清光似往年。\n"}
{"title": "夜宿山寺", "industry": "唐代", "author": "李白", "content": "\n危楼高百尺，手可摘星辰。不敢高声语，恐惊天上人。\n"}
{"title": "上元夜六首·其一", "industry": "唐代", "author": "崔液", "content": "\n玉漏银壶且莫催，铁关金锁彻明开。谁家见月能闲坐？何处闻灯不看来？\n"}
{"title": "登楼", "industry": "唐代", "author": "杜甫", "content": "\n花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为《梁甫吟》。(梁甫 一作：梁父)\n"}
{"title": "南歌子词二首 / 新添声杨柳枝词", "industry": "唐代", "author": "温庭筠", "content": "\n一尺深红胜曲尘，天生旧物不如新。(胜曲尘 一作：蒙曲尘)合欢桃核终堪恨，里许元来别有人。\n井底点灯深烛伊，共郎长行莫围棋。玲珑骰子安红豆，入骨相思知不知。 \n"}
{"title": "夏日田园杂兴·其七", "industry": "宋代", "author": "范成大", "content": "\n昼出耘田夜绩麻，村庄儿女各当家。童孙未解供耕织，也傍桑阴学种瓜。\n"}
{"title": "回乡偶书二首", "industry": "唐代", "author": "贺知章", "content": "\n少小离家老大回，乡音无改鬓毛衰。(无改 一作：未改/难改)儿童相见不相识，笑问客从何处来。\n离别家乡岁月多，近来人事半消磨。惟有门前镜湖水，春风不改旧时波。\n"}
{"title": "渡汉江", "industry": "唐代", "author": "宋之问", "content": "\n岭外音书断，经冬复历春。近乡情更怯，不敢问来人。\n"}
{"title": "孟母三迁", "industry": "两汉", "author": "刘向", "content": "\n　　邹孟轲母，号孟母。其舍近墓。孟子之少时，嬉游为墓间之事。孟母曰：“此非吾所以居处子。”乃去，舍市旁。其嬉游为贾人炫卖之事。孟母又曰：“此非吾所以处吾子也。”复徙居学宫之旁。其嬉游乃设俎豆，揖让进退。孟母曰：“真可以处居子矣。”遂居。及孟子长，学六艺，卒成大儒之名。君子谓孟母善以渐化。\n"}
{"title": "送灵澈上人", "industry": "唐代", "author": "刘长卿", "content": "\n苍苍竹林寺，杳杳钟声晚。荷笠带斜阳，青山独归远。(斜阳 一作：夕阳)\n"}
{"title": "揠苗助长", "industry": "先秦", "author": "佚名", "content": "\n　　宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也，非徒无益，而又害之。(闵 通：悯)\n"}
{"title": "不第后赋菊", "industry": "唐代", "author": "黄巢", "content": "\n待到秋来九月八，我花开后百花杀。冲天香阵透长安，满城尽带黄金甲。\n"}
{"title": "海棠", "industry": "宋代", "author": "苏轼", "content": "\n东风袅袅泛崇光，香雾空蒙月转廊。只恐夜深花睡去，故烧高烛照红妆。\n"}
{"title": "行行重行行", "industry": "两汉", "author": "佚名", "content": "\n行行重行行，与君生别离。相去万余里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。\n"}
{"title": "走马川行奉送出师西征 / 走马川行奉送封大夫出师西征", "industry": "唐代", "author": "岑参", "content": "\n君不见走马川行雪海边，平沙莽莽黄入天。 轮台九月风夜吼，一川碎石大如斗，随风满地石乱走。 匈奴草黄马正肥，金山西见烟尘飞，汉家大将西出师。 将军金甲夜不脱，半夜军行戈相拨，风头如刀面如割。 马毛带雪汗气蒸，五花连钱旋作冰，幕中草檄砚水凝。 虏骑闻之应胆慑，料知短兵不敢接，车师西门伫献捷。\n"}
{"title": "小重山·昨夜寒蛩不住鸣", "industry": "宋代", "author": "岳飞", "content": "\n昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。白首为功名。旧山松竹老，阻归程。欲将心事付瑶琴。知音少，弦断有谁听。\n"}
{"title": "早寒江上有怀 / 早寒有怀", "industry": "唐代", "author": "孟浩然", "content": "\n木落雁南度，北风江上寒。我家襄水曲，遥隔楚云端。乡泪客中尽，孤帆天际看。(孤帆 一作：归帆)迷津欲有问，平海夕漫漫。\n"}
{"title": "游褒禅山记", "industry": "宋代", "author": "王安石", "content": "\n　　褒禅山亦谓之华山，唐浮图慧褒始舍于其址，而卒葬之；以故其后名之曰“褒禅”。今所谓慧空禅院者，褒之庐冢也。距其院东五里，所谓华山洞者，以其乃华山之阳名之也。距洞百余步，有碑仆道，其文漫灭，独其为文犹可识曰“花山”。今言“华”如“华实”之“华”者，盖音谬也。\n　　其下平旷，有泉侧出，而记游者甚众，所谓前洞也。由山以上五六里，有穴窈然，入之甚寒，问其深，则其好游者不能穷也，谓之后洞。余与四人拥火以入，入之愈深，其进愈难，而其见愈奇。有怠而欲出者，曰：“不出，火且尽。”遂与之俱出。盖余所至，比好游者尚不能十一，然视其左右，来而记之者已少。盖其又深，则其至又加少矣。方是时，余之力尚足以入，火尚足以明也。既其出，则或咎其欲出者，而余亦悔其随之，而不得极夫游之乐也。\n　　于是余有叹焉。古人之观于天地、山川、草木、虫鱼、鸟兽，往往有得，以其求思之深而无不在也。夫夷以近，则游者众；险以远，则至者少。而世之奇伟、瑰怪，非常之观，常在于险远，而人之所罕至焉，故非有志者不能至也。有志矣，不随以止也，然力不足者，亦不能至也。有志与力，而又不随以怠，至于幽暗昏惑而无物以相之，亦不能至也。然力足以至焉，于人为可讥，而在己为有悔；尽吾志也而不能至者，可以无悔矣，其孰能讥之乎？此余之所得也！\n　　余于仆碑，又以悲夫古书之不存，后世之谬其传而莫能名者，何可胜道也哉！此所以学者不可以不深思而慎取之也。\n　　四人者：庐陵萧君圭君玉，长乐王回深父，余弟安国平父、安上纯父。\n　　至和元年七月某日，临川王某记。\n"}
{"title": "正月十五夜灯", "industry": "唐代", "author": "张祜", "content": "\n千门开锁万灯明，正月中旬动地京。三百内人连袖舞，一时天上著词声。\n"}
{"title": "赠卫八处士", "industry": "唐代", "author": "杜甫", "content": "\n人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答未及已，儿女罗酒浆。夜雨剪春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。\n"}
{"title": "卖油翁", "industry": "宋代", "author": "欧阳修", "content": "\n　　陈康肃公善射，当世无双 ，公亦以此自矜。尝射于家圃，有卖油翁释担而立，睨之，久而不去。见其发矢十中八九，但微颔之。\n　　康肃问曰：“汝亦知射乎？吾射不亦精乎？”翁曰：“无他， 但手熟尔。”康肃忿然曰：“尔安敢轻吾射！”翁曰：“以我酌油知之。”乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：“我亦无他，惟手熟尔。”康肃笑而遣之。\n　　此与庄生所谓解牛斫轮者何异？\n"}
{"title": "伯牙绝弦", "industry": "未知", "author": "佚名", "content": "\n　　伯牙善鼓琴，钟子期善听。伯牙鼓琴，志在高山，钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河！”伯牙所念，钟子期必得之。子期死，伯牙谓世再无知音，乃破琴绝弦，终身不复鼓。\n"}
{"title": "静女", "industry": "先秦", "author": "佚名", "content": "\n静女其姝，俟我于城隅。爱而不见，搔首踟蹰。静女其娈，贻我彤管。彤管有炜，说怿女美。自牧归荑，洵美且异。匪女之为美，美人之贻。\n"}
{"title": "山坡羊·骊山怀古", "industry": "元代", "author": "张养浩", "content": "\n骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚，赢，都变做了土；输，都变做了土。\n"}
{"title": "早梅", "industry": "唐代", "author": "张谓", "content": "\n一树寒梅白玉条，迥临村路傍溪桥。(村路 一作：林村)不知近水花先发，疑是经冬雪未销。\n"}
{"title": "蝶恋花·泪湿罗衣脂粉满", "industry": "宋代", "author": "李清照", "content": "\n泪湿罗衣脂粉满，四叠阳关，唱到千千遍。人道山长水又断，萧萧微雨闻孤馆。惜别伤离方寸乱，忘了临行，酒盏深和浅。好把音书凭过雁，东莱不似蓬莱远。\n"}
{"title": "浪淘沙·把酒祝东风", "industry": "宋代", "author": "欧阳修", "content": "\n把酒祝东风，且共从容。垂杨紫陌洛城东。总是当时携手处，游遍芳丛。聚散苦匆匆，此恨无穷。今年花胜去年红。可惜明年花更好，知与谁同？\n"}
{"title": "玉楼春·尊前拟把归期说", "industry": "宋代", "author": "欧阳修", "content": "\n尊前拟把归期说，欲语春容先惨咽。人生自是有情痴，此恨不关风与月。离歌且莫翻新阕，一曲能教肠寸结。直须看尽洛城花，始共春风容易别。\n"}
{"title": "蜀中九日 / 九日登高", "industry": "唐代", "author": "王勃", "content": "\n九月九日望乡台，他席他乡送客杯。 人情已厌南中苦，鸿雁那从北地来。\n"}
{"title": "山园小梅二首", "industry": "宋代", "author": "林逋", "content": "\n众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。\n剪绡零碎点酥乾，向背稀稠画亦难。日薄从甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。\n"}
{"title": "鹧鸪天·送人", "industry": "宋代", "author": "辛弃疾", "content": "\n唱彻《阳关》泪未干，功名馀事且加餐。浮天水送无穷树，带雨云埋一半山。今古恨，几千般，只应离合是悲欢？江头未是风波恶，别有人间行路难！\n"}
{"title": "山市", "industry": "清代", "author": "蒲松龄", "content": "\n　　奂山山市，邑八景之一也，然数年恒不一见。孙公子禹年与同人饮楼上，忽见山头有孤塔耸起，高插青冥，相顾惊疑，念近中无此禅院。无何，见宫殿数十所，碧瓦飞甍，始悟为山市。未几，高垣睥睨，连亘六七里，居然城郭矣。中有楼若者，堂若者，坊若者，历历在目，以亿万计。忽大风起，尘气莽莽然，城市依稀而已。既而风定天清，一切乌有，惟危楼一座，直接霄汉。楼五架，窗扉皆洞开；一行有五点明处，楼外天也。\n　　层层指数，楼愈高，则明渐少。数至八层，裁如星点。又其上，则黯然缥缈，不可计其层次矣。而楼上人往来屑屑，或凭或立，不一状。逾时，楼渐低，可见其顶；又渐如常楼；又渐如高舍；倏忽如拳如豆，遂不可见。\n　　又闻有早行者，见山上人烟市肆，与世无别，故又名“鬼市”云。\n"}
{"title": "临江仙·送钱穆父", "industry": "宋代", "author": "苏轼", "content": "\n一别都门三改火，天涯踏尽红尘。依然一笑作春温。无波真古井，有节是秋筠。惆怅孤帆连夜发，送行淡月微云。尊前不用翠眉颦。人生如逆旅，我亦是行人。(尊 通：樽)\n"}
{"title": "行路难三首", "industry": "唐代", "author": "李白", "content": "\n金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。\n大道如青天，我独不得出。 羞逐长安社中儿，赤鸡白雉赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台？行路难，归去来！\n有耳莫洗颍川水，有口莫食首阳蕨。含光混世贵无名，何用孤高比云月？吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保？李斯税驾苦不早。华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。且乐生前一杯酒，何须身后千载名？ \n"}
{"title": "屈原塔", "industry": "宋代", "author": "苏轼", "content": "\n楚人悲屈原，千载意未歇。精魂飘何处，父老空哽咽。至今沧江上，投饭救饥渴。遗风成竞渡，哀叫楚山裂。屈原古壮士，就死意甚烈。世俗安得知，眷眷不忍决。南宾旧属楚，山上有遗塔。应是奉佛人，恐子就沦灭。此事虽无凭，此意固已切。古人谁不死，何必较考折。名声实无穷，富贵亦暂热。大夫知此理，所以持死节。\n"}
{"title": "菩萨蛮·人人尽说江南好", "industry": "唐代", "author": "韦庄", "content": "\n人人尽说江南好，游人只合江南老。春水碧于天，画船听雨眠。垆边人似月，皓腕凝霜雪。未老莫还乡，还乡须断肠。\n"}
{"title": "观书", "industry": "明代", "author": "于谦", "content": "\n书卷多情似故人，晨昏忧乐每相亲。眼前直下三千字，胸次全无一点尘。活水源流随处满，东风花柳逐时新。金鞍玉勒寻芳客，未信我庐别有春。\n"}
{"title": "春夜宴桃李园序 / 春夜宴从弟桃花园序", "industry": "唐代", "author": "李白", "content": "\n　　夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。(桃花 一作：桃李)\n"}
{"title": "鹤冲天·黄金榜上", "industry": "宋代", "author": "柳永", "content": "\n黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！\n"}
{"title": "寄扬州韩绰判官", "industry": "唐代", "author": "杜牧", "content": "\n青山隐隐水迢迢，秋尽江南草未凋。二十四桥明月夜，玉人何处教吹箫？\n"}
{"title": "秦风·无衣", "industry": "先秦", "author": "佚名", "content": "\n岂曰无衣？与子同袍。王于兴师，修我戈矛。与子同仇！岂曰无衣？与子同泽。王于兴师，修我矛戟。与子偕作！岂曰无衣？与子同裳。王于兴师，修我甲兵。与子偕行！\n"}
{"title": "春日偶成", "industry": "宋代", "author": "程颢", "content": "\n云淡风轻近午天，傍花随柳过前川。时人不识余心乐，将谓偷闲学少年。\n"}
{"title": "菩提偈", "industry": "唐代", "author": "惠能", "content": "\n菩提本无树，明镜亦非台。佛性常清净，何处有尘埃！\n心是菩提树，身为明镜台。明镜本清净，何处染尘埃！\n菩提本无树，明镜亦非台。本来无一物，何处惹尘埃！\n菩提只向心觅，何劳向外求玄？听说依此修行，西方只在目前！\n"}
{"title": "除夜太原寒甚", "industry": "明代", "author": "于谦", "content": "\n寄语天涯客，轻寒底用愁。春风来不远，只在屋东头。\n"}
{"title": "一剪梅·舟过吴江", "industry": "宋代", "author": "蒋捷", "content": "\n一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡 一作：度。桥 一作：娇）何日归家洗客袍？银字笙调，心字香烧。流光容易把人抛，红了樱桃，绿了芭蕉。\n"}
{"title": "秋风辞", "industry": "两汉", "author": "刘彻", "content": "\n秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何！\n"}
{"title": "忆江南三首", "industry": "唐代", "author": "白居易", "content": "\n江南好，风景旧曾谙；日出江花红胜火，春来江水绿如蓝。能不忆江南？\n江南忆，最忆是杭州；山寺月中寻桂子，郡亭枕上看潮头。何日更重游！\n江南忆，其次忆吴宫；吴酒一杯春竹叶，吴娃双舞醉芙蓉。早晚复相逢！\n"}
{"title": "木瓜", "industry": "先秦", "author": "佚名", "content": "\n投我以木瓜，报之以琼琚。匪报也，永以为好也！投我以木桃，报之以琼瑶。匪报也，永以为好也！投我以木李，报之以琼玖。匪报也，永以为好也！\n"}
{"title": "鹧鸪天·桂花", "industry": "宋代", "author": "李清照", "content": "\n暗淡轻黄体性柔，情疏迹远只香留。何须浅碧深红色，自是花中第一流。(红 一作：轻)梅定妒，菊应羞，画阑开处冠中秋。骚人可煞无情思，何事当年不见收。(阑 通：栏)\n"}
{"title": "鹧鸪天·彩袖殷勤捧玉钟", "industry": "宋代", "author": "晏几道", "content": "\n彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。从别后，忆相逢，几回魂梦与君同。今宵剩把银釭照，犹恐相逢是梦中。\n"}
{"title": "夸父逐日", "industry": "先秦", "author": "佚名", "content": "\n　　夸父与日逐走，入日；渴，欲得饮，饮于河、渭；河、渭不足，北饮大泽。未至，道渴而死。弃其杖，化为邓林。 \n"}
{"title": "和张仆射塞下曲·其三", "industry": "唐代", "author": "卢纶", "content": "\n月黑雁飞高，单于夜遁逃。欲将轻骑逐，大雪满弓刀。\n"}
{"title": "正月十五夜", "industry": "唐代", "author": "苏味道", "content": "\n火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。\n"}
{"title": "端午即事", "industry": "宋代", "author": "文天祥", "content": "\n五月五日午，赠我一枝艾。 故人不可见，新知万里外。丹心照夙昔，鬓发日已改。 我欲从灵均，三湘隔辽海。\n"}
{"title": "秋浦歌十七首·其十四", "industry": "唐代", "author": "李白", "content": "\n炉火照天地，红星乱紫烟。赧郎明月夜，歌曲动寒川。\n"}
{"title": "马诗二十三首·其五", "industry": "唐代", "author": "李贺", "content": "\n大漠沙如雪，燕山月似钩。何当金络脑，快走踏清秋。\n"}
{"title": "送别", "industry": "唐代", "author": "王之涣", "content": "\n杨柳东风树，青青夹御河。近来攀折苦，应为别离多。\n"}
{"title": "玉楼春·春景", "industry": "宋代", "author": "宋祁", "content": "\n东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。\n"}
{"title": "从军行七首", "industry": "唐代", "author": "王昌龄", "content": "\n烽火城西百尺楼，黄昏独上海风秋。(独上 一作：独坐)更吹羌笛关山月，无那金闺万里愁。\n琵琶起舞换新声，总是关山旧别情。撩乱边愁听不尽，高高秋月照长城。\n关城榆叶早疏黄，日暮云沙古战场。表请回军掩尘骨，莫教兵士哭龙荒。\n青海长云暗雪山，孤城遥望玉门关。黄沙百战穿金甲，不破楼兰终不还。\n大漠风尘日色昏，红旗半卷出辕门。前军夜战洮河北，已报生擒吐谷浑。\n胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。\n玉门山嶂几千重，山北山南总是烽。人依远戍须看火，马踏深山不见踪。\n"}
{"title": "鸿门宴", "industry": "两汉", "author": "司马迁", "content": "\n　　沛公军霸上，未得与项羽相见。沛公左司马曹无伤使人言于项羽曰：“沛公欲王关中，使子婴为相，珍宝尽有之。”项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。范增说项羽曰：“沛公居山东时，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五彩，此天子气也。急击勿失！”\n　　楚左尹项伯者，项羽季父也，素善留侯张良。张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。”张良曰：“臣为韩王送沛公，沛公今事有急，亡去不义，不可不语。”\n　　良乃入，具告沛公。沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。’故听之。”良曰：“料大王士卒足以当项王乎？”沛公默然，曰：“固不如也。且为之奈何？”张良曰：“请往谓项伯，言沛公不敢背项王也。”沛公曰：“君安与项伯有故？”张良曰：“秦时与臣游，项伯杀人，臣活之；今事有急，故幸来告良。”沛公曰：“孰与君少长？”良曰：“长于臣。”沛公曰：“君为我呼入，吾得兄事之。”张良出，要项伯。项伯即入见沛公。沛公奉卮酒为寿，约为婚姻，曰：“吾入关，秋毫不敢有所近，籍吏民封府库，而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。”项伯许诺，谓沛公曰：“旦日不可不蚤自来谢项王。”沛公曰：“诺。”于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。不如因善遇之。”项王许诺。\n　　沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得復见将军于此。今者有小人之言，令将军与臣有郤……”项王曰：“此沛公左司马曹无伤言之；不然，籍何以至此。”项王即日因留沛公与饮。项王、项伯东向坐，亚父南向坐。亚父者，范增也。沛公北向坐，张良西向侍。范增数目项王，举所佩玉玦以示之者三，项王默然不应。范增起，出召项庄，谓曰：“君王为人不忍。若入前为寿，寿毕，请以剑舞，因击沛公于坐，杀之。不者，若属皆且为所虏。”庄则入为寿。寿毕，曰：“君王与沛公饮，军中无以为乐，请以剑舞。”项王曰：“诺。”项庄拔剑起舞，项伯亦拔剑起舞，常以身翼蔽沛公，庄不得击。\n　　于是张良至军门见樊哙。樊哙曰：“今日之事何如？”良曰：“甚急！今者项庄拔剑舞，其意常在沛公也。”哙曰：“此迫矣！臣请入，与之同命。”哙即带剑拥盾入军门。交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。项王按剑而跽曰：“客何为者？”张良曰：“沛公之参乘樊哙者也。”项王曰：“壮士，赐之卮酒。”则与斗卮酒。哙拜谢，起，立而饮之。项王曰：“赐之彘肩。”则与一生彘肩。樊哙覆其盾于地，加彘肩上，拔剑切而啖之。项王曰：“壮士！能復饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。怀王与诸将约曰：‘先破秦入咸阳者王之。’今沛公先破秦入咸阳，毫毛不敢有所近，封闭宫室，还军霸上，以待大王来。故遣将守关者，备他盗出入与非常也。劳苦而功高如此，未有封侯之赏，而听细说，欲诛有功之人。此亡秦之续耳，窃为大王不取也！”项王未有以应，曰：“坐。”樊哙从良坐。\n　　坐须臾，沛公起如厕，因招樊哙出。沛公已出，项王使都尉陈平召沛公。沛公曰：“今者出，未辞也，为之奈何？”樊哙曰：“大行不顾细谨，大礼不辞小让。如今人方为刀俎，我为鱼肉，何辞为？”于是遂去。乃令张良留谢。良问曰：“大王来何操？”曰：“我持白璧一双，欲献项王，玉斗一双，欲与亚父。会其怒，不敢献。公为我献之。”张良曰：“谨诺。”当是时，项王军在鸿门下，沛公军在霸上，相去四十里。沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。沛公谓张良曰：“从此道至吾军，不过二十里耳。度我至军中，公乃入。”\n　　沛公已去，间至军中。张良入谢，曰：“沛公不胜桮杓，不能辞。谨使臣良奉白璧一双，再拜献大王足下，玉斗一双，再拜奉大将军足下。”项王曰：“沛公安在？”良曰：“闻大王有意督过之，脱身独去，已至军矣。”项王则受璧，置之坐上。亚父受玉斗，置之地，拔剑撞而破之，曰：“唉！竖子不足与谋。夺项王天下者，必沛公也。吾属今为之虏矣！”\n　　沛公至军，立诛杀曹无伤。 \n"}
{"title": "一毛不拔", "industry": "魏晋", "author": "邯郸淳", "content": "\n一猴死，见冥王，求转人身。王曰：“既欲做人，须将毛尽拔去。”即唤夜叉拔之。方拔一根，猴不胜痛叫。王笑曰：“看你一毛不拔，如何做人？”\n"}
{"title": "黔之驴", "industry": "唐代", "author": "柳宗元", "content": "\n　　黔无驴，有好事者船载以入。至则无可用，放之山下。虎见之，庞然大物也，以为神，蔽林间窥之。稍出近之，慭慭然，莫相知。\n　　他日，驴一鸣，虎大骇，远遁；以为且噬己也，甚恐。然往来视之，觉无异能者；益习其声，又近出前后，终不敢搏。稍近，益狎，荡倚冲冒。驴不胜怒，蹄之。虎因喜，计之曰：“技止此耳！”因跳踉大?，断其喉，尽其肉，乃去。\n　　噫！形之庞也类有德，声之宏也类有能。向不出其技，虎虽猛，疑畏，卒不敢取。今若是焉，悲夫！\n"}
{"title": "苏幕遮·燎沉香", "industry": "宋代", "author": "周邦彦", "content": "\n燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。\n"}
{"title": "愚人食盐", "industry": "南北朝", "author": "僧伽斯那", "content": "\n　　昔有愚人，至于他家。主人与食，嫌淡无味。主人闻已，更为益盐。既得盐美，便自念言：“所以美者，缘有盐故。少有尚尔，况复多也？”愚人无智，便空食盐。食已口爽，反为其患。\n"}
{"title": "兵车行", "industry": "唐代", "author": "杜甫", "content": "\n车辚辚，马萧萧，行人弓箭各在腰。耶娘妻子走相送，尘埃不见咸阳桥。(娘 一作：“爷”)牵衣顿足拦道哭，哭声直上干云霄。道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。边庭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨？且如今年冬，未休关西卒。县官急索租，租税从何出？信知生男恶，反是生女好。生女犹得嫁比邻，生男埋没随百草。君不见，青海头，古来白骨无人收。新鬼烦冤旧鬼哭，天阴雨湿声啾啾！\n"}
{"title": "后赤壁赋", "industry": "宋代", "author": "苏轼", "content": "\n　　是岁十月之望，步自雪堂，将归于临皋。二客从予过黄泥之坂。霜露既降，木叶尽脱， 人影在地，仰见明月，顾而乐之，行歌相答。已而叹曰：“有客无酒，有酒无肴，月白风 清，如此良夜何！”客曰：“今者薄暮，举网得鱼，巨口细鳞，状如松江之鲈。顾安所得酒 乎？”归而谋诸妇。妇曰：“我有斗酒，藏之久矣，以待子不时之需。”于是携酒与鱼，复 游于赤壁之下。江流有声，断岸千尺；山高月小，水落石出。曾日月之几何，而江山不可复 识矣。予乃摄衣而上，履巉岩，披蒙茸，踞虎豹，登虬龙，攀栖鹘之危巢，俯冯夷之幽 宫。盖二客不能从焉。划然长啸，草木震动，山鸣谷应，风起水涌。予亦悄然而悲，肃然而 恐，凛乎其不可留也。反而登舟，放乎中流，听其所止而休焉。时夜将半，四顾寂寥。适有 孤鹤，横江东来。翅如车轮，玄裳缟衣，戛然长鸣，掠予舟而西也。 \n　　须臾客去，予亦就睡。梦一道士，羽衣蹁跹，过临皋之下，揖予而言曰：“赤壁之游乐 乎？”问其姓名，俯而不答。“呜呼！噫嘻！我知之矣。畴昔之夜，飞鸣而过我者，非子也 邪？”道士顾笑，予亦惊寤。开户视之，不见其处。 \n"}
{"title": "长相思·汴水流", "industry": "唐代", "author": "白居易", "content": "\n汴水流，泗水流，流到瓜州古渡头。吴山点点愁。思悠悠，恨悠悠，恨到归时方始休。月明人倚楼。\n"}
{"title": "蝶恋花·春暮", "industry": "五代", "author": "李煜", "content": "\n遥夜亭皋闲信步。才过清明，渐觉伤春暮。数点雨声风约住。朦胧淡月云来去。桃杏依稀香暗渡。谁在秋千，笑里轻轻语。一寸相思千万绪。人间没个安排处。\n"}
{"title": "贾生", "industry": "唐代", "author": "李商隐", "content": "\n宣室求贤访逐臣，贾生才调更无伦。可怜夜半虚前席，不问苍生问鬼神。\n"}
{"title": "清明夜", "industry": "唐代", "author": "白居易", "content": "\n好风胧月清明夜，碧砌红轩刺史家。 独绕回廊行复歇，遥听弦管暗看花。\n"}
{"title": "别云间", "industry": "明代", "author": "夏完淳", "content": "\n三年羁旅客，今日又南冠。无限山河泪，谁言天地宽！(山河 一作：河山)已知泉路近，欲别故乡难。毅魄归来日，灵旗空际看。\n"}
{"title": "赠荷花", "industry": "唐代", "author": "李商隐", "content": "\n世间花叶不相伦，花入金盆叶作尘。惟有绿荷红菡萏，卷舒开合任天真。此花此叶常相映，翠减红衰愁杀人。(常相映 一作：长相映) \n"}
{"title": "登科后", "industry": "唐代", "author": "孟郊", "content": "\n昔日龌龊不足夸，今朝放荡思无涯。 春风得意马蹄疾，一日看尽长安花。\n"}
{"title": "凉州词二首", "industry": "唐代", "author": "王翰", "content": "\n葡萄美酒夜光杯，欲饮琵琶马上催。醉卧沙场君莫笑，古来征战几人回?\n秦中花鸟已应阑，塞外风沙犹自寒。夜听胡笳折杨柳，教人意气忆长安。\n"}
{"title": "杂诗", "industry": "魏晋", "author": "陶渊明", "content": "\n人生无根蒂，飘如陌上尘。分散逐风转，此已非常身。落地为兄弟，何必骨肉亲！得欢当作乐，斗酒聚比邻。盛年不重来，一日难再晨。及时当勉励，岁月不待人。\n"}
{"title": "春思", "industry": "唐代", "author": "李白", "content": "\n燕草如碧丝，秦桑低绿枝。当君怀归日，是妾断肠时。 春风不相识，何事入罗帏。\n"}
{"title": "庄子与惠子游于濠梁", "industry": "先秦", "author": "佚名", "content": "\n庄子与惠子游于濠梁之上。庄子曰：“鯈鱼出游从容，是鱼之乐也。”惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐全矣！”庄子曰：“请循其本。子曰‘汝安知鱼乐’云者，既已知吾知之而问我。我知之濠上也。”\n"}
{"title": "夜上受降城闻笛", "industry": "唐代", "author": "李益", "content": "\n回乐峰前沙似雪，受降城外月如霜。(回乐 一作：回乐）不知何处吹芦管，一夜征人尽望乡。\n"}
{"title": "别老母", "industry": "清代", "author": "黄景仁", "content": "\n搴帷拜母河梁去，白发愁看泪眼枯。惨惨柴门风雪夜，此时有子不如无。\n"}
{"title": "塞下曲六首·其一", "industry": "唐代", "author": "李白", "content": "\n五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。\n"}
{"title": "临江仙·寒柳", "industry": "清代", "author": "纳兰性德", "content": "\n飞絮飞花何处是，层冰积雪摧残，疏疏一树五更寒。爱他明月好，憔悴也相关。最是繁丝摇落后，转教人忆春山。湔裙梦断续应难。西风多少恨，吹不散眉弯。\n"}
{"title": "牧童", "industry": "唐代", "author": "吕岩", "content": "\n草铺横野六七里，笛弄晚风三四声。归来饱饭黄昏后，不脱蓑衣卧月明。\n"}
{"title": "春宵", "industry": "宋代", "author": "苏轼", "content": "\n春宵一刻值千金，花有清香月有阴。歌管楼台声细细，秋千院落夜沉沉。\n"}
{"title": "秋词二首", "industry": "唐代", "author": "刘禹锡", "content": "\n自古逢秋悲寂寥，我言秋日胜春朝。晴空一鹤排云上，便引诗情到碧霄。\n山明水净夜来霜，数树深红出浅黄。试上高楼清入骨，岂如春色嗾人狂。\n"}
{"title": "十五夜观灯", "industry": "唐代", "author": "卢照邻", "content": "\n锦里开芳宴，兰缸艳早年。缛彩遥分地，繁光远缀天。 接汉疑星落，依楼似月悬。别有千金笑，来映九枝前。\n"}
{"title": "和端午", "industry": "宋代", "author": "张耒", "content": "\n竞渡深悲千载冤，忠魂一去讵能还。国亡身殒今何有，只留离骚在世间。\n"}
{"title": "刻舟求剑 / 楚人涉江", "industry": "先秦", "author": "佚名", "content": "\n楚人有涉江者，其剑自舟中坠于水。遽契其舟，曰：“是吾剑之所从坠。”舟止，从其所契者入水求之。舟已行矣，而剑不行，求剑若此，不亦惑乎！\n"}
{"title": "雨过山村", "industry": "唐代", "author": "王建", "content": "\n雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。(闲看 一作：闲着)\n"}
{"title": "菩萨蛮·平林漠漠烟如织", "industry": "唐代", "author": "李白", "content": "\n平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程？长亭连短亭。(连短亭 一作：更短亭)\n"}
{"title": "晚春二首·其一", "industry": "唐代", "author": "韩愈", "content": "\n草树知春不久归，百般红紫斗芳菲。(草树 一作：草木)杨花榆荚无才思，惟解漫天作雪飞。\n"}
{"title": "河中石兽", "industry": "清代", "author": "纪昀", "content": "\n　　沧州南一寺临河干，山门圮于河，二石兽并沉焉。阅十余岁，僧募金重修，求石兽于水中，竟不可得。以为顺流下矣，棹数小舟，曳铁钯，寻十余里无迹。\n　　一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。\n　　一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？(转转 一作：再转)\n"}
{"title": "雪梅·其二", "industry": "宋代", "author": "卢梅坡", "content": "\n有梅无雪不精神，有雪无诗俗了人。日暮诗成天又雪，与梅并作十分春。\n"}
{"title": "九日齐山登高 / 九日齐安登高", "industry": "唐代", "author": "杜牧", "content": "\n江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临恨落晖。古往今来只如此，牛山何必独霑衣。(霑 同：沾)\n"}
{"title": "南陵别儿童入京", "industry": "唐代", "author": "李白", "content": "\n白酒新熟山中归，黄鸡啄黍秋正肥。呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，著鞭跨马涉远道。会稽愚妇轻买臣，余亦辞家西入秦。仰天大笑出门去，我辈岂是蓬蒿人。\n"}
{"title": "梦李白二首·其二", "industry": "唐代", "author": "杜甫", "content": "\n浮云终日行，游子久不至。三夜频梦君，情亲见君意。告归常局促，苦道来不易。江湖多风波，舟楫恐失坠。出门搔白首，若负平生志。冠盖满京华，斯人独憔悴。孰云网恢恢，将老身反累。千秋万岁名，寂寞身后事。\n"}
{"title": "滕王阁诗", "industry": "唐代", "author": "王勃", "content": "\n滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。\n"}
{"title": "一剪梅·中秋元月", "industry": "宋代", "author": "辛弃疾", "content": "\n忆对中秋丹桂丛，花也杯中，月也杯中。今宵楼上一尊同，云湿纱窗，雨湿纱窗。(月也杯中 一作：月在杯中)浑欲乘风问化工，路也难通，信也难通。满堂唯有烛花红，歌且从容，杯且从容。\n"}
{"title": "李凭箜篌引", "industry": "唐代", "author": "李贺", "content": "\n吴丝蜀桐张高秋，空山凝云颓不流。江娥啼竹素女愁，李凭中国弹箜篌。昆山玉碎凤凰叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入神山教神妪，老鱼跳波瘦蛟舞。吴质不眠倚桂树，露脚斜飞湿寒兔。\n"}
{"title": "满江红·登黄鹤楼有感", "industry": "宋代", "author": "岳飞", "content": "\n遥望中原，荒烟外、许多城郭。想当年、花遮柳护，凤楼龙阁。万岁山前珠翠绕，蓬壶殿里笙歌作。到而今、铁骑满郊畿，风尘恶。兵安在？膏锋锷。民安在？填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。\n"}
{"title": "赠别", "industry": "唐代", "author": "杜牧", "content": "\n多情却似总无情，唯觉樽前笑不成。蜡烛有心还惜别，替人垂泪到天明。\n"}
{"title": "浣溪沙·闺情", "industry": "宋代", "author": "李清照", "content": "\n绣面芙蓉一笑开，斜飞宝鸭衬香腮。眼波才动被人猜。 一面风情深有韵，半笺娇恨寄幽怀。月移花影约重来。\n"}
{"title": "芙蓉楼送辛渐二首", "industry": "唐代", "author": "王昌龄", "content": "\n寒雨连江夜入吴，平明送客楚山孤。(连江 一作：连天)洛阳亲友如相问，一片冰心在玉壶。\n丹阳城南秋海阴，丹阳城北楚云深。高楼送客不能醉，寂寂寒江明月心。\n"}
{"title": "放言五首·其三", "industry": "唐代", "author": "白居易", "content": "\n赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言日，王莽谦恭未篡时。向使当初身便死，一生真伪复谁知？\n"}
{"title": "鹊踏枝·六曲阑干偎碧树", "industry": "五代", "author": "冯延巳", "content": "\n六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。\n"}
{"title": "题乌江亭", "industry": "唐代", "author": "杜牧", "content": "\n胜败兵家事不期，包羞忍耻是男儿。 江东子弟多才俊，卷土重来未可知。\n"}
{"title": "青松", "industry": "现代", "author": "陈毅", "content": "\n大雪压青松，青松挺且直。 要知松高洁，待到雪化时。\n"}
{"title": "踏莎行·郴州旅舍", "industry": "宋代", "author": "秦观", "content": "\n雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。 驿寄梅花，鱼传尺素。砌成此恨无重数。郴江幸自绕郴山，为谁流下潇湘去。\n"}
{"title": "南园十三首·其五", "industry": "唐代", "author": "李贺", "content": "\n男儿何不带吴钩，收取关山五十州。请君暂上凌烟阁，若个书生万户侯？\n"}
{"title": "春夜", "industry": "宋代", "author": "王安石", "content": "\n金炉香烬漏声残，翦翦轻风阵阵寒。春色恼人眠不得，月移花影上栏杆。\n"}
{"title": "无题二首", "industry": "唐代", "author": "李商隐", "content": "\n昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。(转蓬 一作：断蓬)\n闻道阊门萼绿华，昔年相望抵天涯。岂知一夜秦楼客，偷看吴王苑内花。 \n"}
{"title": "桃花溪", "industry": "唐代", "author": "张旭", "content": "\n隐隐飞桥隔野烟，石矶西畔问渔船。 桃花尽日随流水，洞在清溪何处边。\n"}
{"title": "酒泉子·长忆观潮", "industry": "宋代", "author": "潘阆", "content": "\n长忆观潮，满郭人争江上望。来疑沧海尽成空。万面鼓声中。 弄潮儿向涛头立。手把红旗旗不湿。别来几向梦中看。梦觉尚心寒。\n"}
{"title": "虞美人·曲阑深处重相见", "industry": "清代", "author": "纳兰性德", "content": "\n曲阑深处重相见，匀泪偎人颤。凄凉别后两应同，最是不胜清怨月明中。半生已分孤眠过，山枕檀痕涴。忆来何事最销魂，第一折枝花样画罗裙。\n"}
{"title": "梅花绝句·其一", "industry": "宋代", "author": "陆游", "content": "\n闻道梅花坼晓风，雪堆遍满四山中。何方可化身千亿，一树梅花一放翁。\n"}
{"title": "新雷", "industry": "清代", "author": "张维屏", "content": "\n造物无言却有情，每于寒尽觉春生。千红万紫安排著，只待新雷第一声。\n"}
{"title": "国风·魏风·硕鼠", "industry": "先秦", "author": "佚名", "content": "\n硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？(女 通 汝)\n"}
{"title": "画蛇添足", "industry": "两汉", "author": "刘向", "content": "\n楚有祠者，赐其舍人卮酒，舍人相谓曰：“数人饮之不足，一人饮之有余。请画地为蛇，先成者饮酒。”一人蛇先成，引酒且饮之，乃左手持卮，右手画蛇，曰：“吾能为之足。”未成，一人之蛇成，夺其卮曰：“蛇固无足，子安能为之足？”遂饮其酒。为蛇足者，终亡其酒。\n"}
{"title": "樛木", "industry": "先秦", "author": "佚名", "content": "\n南有樛木，葛藟累之。乐只君子，福履绥之。南有樛木，葛藟荒之。乐只君子，福履将之。南有樛木，葛藟萦之。乐只君子，福履成之。\n"}
{"title": "涉江采芙蓉", "industry": "两汉", "author": "佚名", "content": "\n涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。\n"}
{"title": "蒿里行", "industry": "两汉", "author": "曹操", "content": "\n关东有义士，兴兵讨群凶。初期会盟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺于北方。铠甲生虮虱，万姓以死亡。白骨露於野，千里无鸡鸣。生民百遗一，念之断人肠。\n"}
{"title": "采莲曲", "industry": "唐代", "author": "白居易", "content": "\n菱叶萦波荷飐风，荷花深处小船通。 逢郎欲语低头笑，碧玉搔头落水中。\n"}
{"title": "青玉案·凌波不过横塘路", "industry": "宋代", "author": "贺铸", "content": "\n凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。(版本一)\n凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。(版本二)\n"}
{"title": "前出塞九首·其六", "industry": "唐代", "author": "杜甫", "content": "\n挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。\n"}
{"title": "闲居初夏午睡起·其一", "industry": "宋代", "author": "杨万里", "content": "\n梅子留酸软齿牙，芭蕉分绿与窗纱。日长睡起无情思，闲看儿童捉柳花。\n"}
{"title": "文侯与虞人期猎", "industry": "两汉", "author": "刘向", "content": "\n魏文侯与虞人期猎。是日，饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。魏于是乎始强。\n"}
{"title": "定风波·南海归赠王定国侍人寓娘", "industry": "宋代", "author": "苏轼", "content": "\n常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。万里归来颜愈少，微笑，笑时犹带岭梅香。试问岭南应不好，却道：此心安处是吾乡。\n"}
{"title": "水调歌头·安石在东海", "industry": "宋代", "author": "苏轼", "content": "\n余去岁在东武，作《水调歌头》以寄子由。今年子由相从彭门居百余日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云耳\n安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。\n"}
{"title": "世无良猫", "industry": "清代", "author": "乐钧", "content": "\n　　某恶鼠，破家求良猫。厌以腥膏，眠以毡罽。猫既饱且安，率不食鼠，甚者与鼠游戏，鼠以故益暴。某恐，遂不复蓄猫，以为天下无良猫也。是无猫邪，是不会蓄猫也。\n"}
{"title": "采薇(节选)", "industry": "先秦", "author": "佚名", "content": "\n昔我往矣，杨柳依依。今我来思，雨雪霏霏。行道迟迟，载渴载饥。我心悲伤，莫知我哀！\n"}
{"title": "襄邑道中", "industry": "宋代", "author": "陈与义", "content": "\n飞花两岸照船红，百里榆堤半日风。卧看满天云不动，不知云与我俱东。\n"}
{"title": "春日", "industry": "宋代", "author": "秦观", "content": "\n一夕轻雷落万丝，霁光浮瓦碧参差。有情芍药含春泪，无力蔷薇卧晓枝。\n"}
{"title": "与史郎中钦听黄鹤楼上吹笛 / 题北榭碑", "industry": "唐代", "author": "李白", "content": "\n一为迁客去长沙，西望长安不见家。 黄鹤楼中吹玉笛，江城五月落梅花。\n"}
{"title": "秋风引", "industry": "唐代", "author": "刘禹锡", "content": "\n何处秋风至？萧萧送雁群。朝来入庭树，孤客最先闻。\n"}
{"title": "黍离", "industry": "先秦", "author": "佚名", "content": "\n彼黍离离，彼稷之苗。行迈靡靡，中心摇摇。知我者，谓我心忧；不知我者，谓我何求。悠悠苍天，此何人哉？彼黍离离，彼稷之穗。行迈靡靡，中心如醉。知我者，谓我心忧；不知我者，谓我何求。悠悠苍天，此何人哉？彼黍离离，彼稷之实。行迈靡靡，中心如噎。知我者，谓我心忧；不知我者，谓我何求。悠悠苍天，此何人哉？\n"}
{"title": "项脊轩志", "industry": "明代", "author": "归有光", "content": "\n　　项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视，无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭堦寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。(堦寂寂 一作：阶寂寂)\n　　然余居于此，多可喜，亦多可悲。先是庭中通南北为一。迨诸父异爨，内外多置小门，墙往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：”某所，而母立于兹。”妪又曰：”汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发，读书轩中，一日，大母过余曰：”吾儿，久不见若影，何竟日默默在此，大类女郎也？”比去，以手阖门，自语曰：”吾家读书久不效，儿之成，则可待乎！”顷之，持一象笏至，曰：”此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。\n　　轩东，故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。\n　　项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”（人教版《中国古代诗歌散文欣赏》中无此段文字；沪教版无此段。）\n　　余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：”闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。\n　　庭有枇杷树，吾妻死之年所手植也，今已亭亭如盖矣。\n"}
{"title": "掩耳盗铃", "industry": "先秦", "author": "吕不韦 撰", "content": "\n　　范氏之亡也，百姓有得钟者，欲负而走，则钟大不可负；以锤毁之，钟况然有声。恐人闻之而夺己也，遽掩其耳。恶人闻之，可也；恶己自闻之，悖也！\n"}
{"title": "行宫", "industry": "唐代", "author": "元稹", "content": "\n寥落古行宫，宫花寂寞红。白头宫女在，闲坐说玄宗。\n"}
{"title": "月下独酌四首", "industry": "唐代", "author": "李白", "content": "\n花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时相交欢，醉后各分散。（另版本“相”为“同”）永结无情游，相期邈云汉。\n天若不爱酒，酒星不在天。地若不爱酒，地应无酒泉。天地既爱酒，爱酒不愧天。已闻清比圣，复道浊如贤。贤圣既已饮，何必求神仙。三杯通大道，一斗合自然。但得酒中趣，勿为醒者传。\n三月咸阳城，千花昼如锦。谁能春独愁，对此径须饮。穷通与修短，造化夙所禀。一樽齐死生，万事固难审。醉後失天地，兀然就孤枕。不知有吾身，此乐最为甚。\n穷愁千万端，美酒三百杯。愁多酒虽少，酒倾愁不来。所以知酒圣，酒酣心自开。辞粟卧首阳，屡空饥颜回。当代不乐饮，虚名安用哉。蟹螯即金液，糟丘是蓬莱。且须饮美酒，乘月醉高台。\n"}
{"title": "蝶恋花·出塞", "industry": "清代", "author": "纳兰性德", "content": "\n今古河山无定据。画角声中，牧马频来去。满目荒凉谁可语？西风吹老丹枫树。从前幽怨应无数。铁马金戈，青冢黄昏路。一往情深深几许？深山夕照深秋雨。\n"}
{"title": "剑客 / 述剑", "industry": "唐代", "author": "贾岛", "content": "\n十年磨一剑，霜刃未曾试。今日把示君，谁有不平事？\n"}
{"title": "廉颇蔺相如列传(节选)", "industry": "两汉", "author": "司马迁", "content": "\n　　廉颇者，赵之良将也。赵惠文王十六年，廉颇为赵将，伐齐，大破之，取阳晋，拜为上卿，以勇气闻于诸侯。蔺相如者，赵人也，为赵宦者令缪贤舍人。\n　　赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。计未定，求人可使报秦者，未得。宦者令缪贤曰：“臣舍人蔺相如可使。”王问：“何以知之？”对曰：“臣尝有罪，窃计欲亡走燕，臣舍人相如止臣，曰：‘君何以知燕王？’臣语曰：‘臣尝从大王与燕王会境上，燕王私握臣手，曰“愿结友”。以此知之，故欲往。’相如谓臣曰：‘夫赵强而燕弱，而君幸于赵王，故燕王欲结于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸得脱矣。’臣从其计，大王亦幸赦臣。臣窃以为其人勇士，有智谋，宜可使。”于是王召见，问蔺相如曰：“秦王以十五城请易寡人之璧，可予不？”相如曰：“秦强而赵弱，不可不许。”王曰：“取吾璧，不予我城，奈何？”相如曰：“秦以城求璧而赵不许，曲在赵。赵予璧而秦不予赵城，曲在秦。均之二策，宁许以负秦曲。”王曰：“谁可使者？”相如曰：“王必无人，臣愿奉璧往使。城入赵而璧留秦；城不入，臣请完璧归赵。”赵王于是遂遣相如奉璧西入秦。\n　　秦王坐章台见相如，相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：“璧有瑕，请指示王。”王授璧，相如因持璧却立，倚柱，怒发上冲冠，谓秦王曰：“大王欲得璧，使人发书至赵王，赵王悉召群臣议，皆曰‘秦贪，负其强，以空言求璧，偿城恐不可得’。议不欲予秦璧。臣以为布衣之交尚不相欺，况大国乎！且以一璧之故逆强秦之欢，不可。于是赵王乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！”相如持其璧睨柱，欲以击柱。秦王恐其破璧，乃辞谢固请，召有司案图，指从此以往十五都予赵。相如度秦王特以诈详为予赵城，实不可得，乃谓秦王曰：“和氏璧，天下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设九宾于廷，臣乃敢上璧。”秦王度之，终不可强夺，遂许斋五日，舍相如广成传。相如度秦王虽斋，决负约不偿城，乃使其从者衣褐，怀其璧，从径道亡，归璧于赵。\n　　秦王斋五日后，乃设九宾礼于廷，引赵使者蔺相如。相如至，谓秦王曰：“秦自缪公以来二十馀君，未尝有坚明约束者也。臣诚恐见欺于王而负赵，故令人持璧归，间至赵矣。且秦强而赵弱，大王遣一介之使至赵，赵立奉璧来。今以秦之强而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。”秦王与群臣相视而嘻。左右或欲引相如去，秦王因曰：“今杀相如，终不能得璧也，而绝秦赵之欢，不如因而厚遇之，使归赵，赵王岂以一璧之故欺秦邪！”卒廷见相如，毕礼而归之。\n　　相如既归，赵王以为贤大夫使不辱于诸侯，拜相如为上大夫。秦亦不以城予赵，赵亦终不予秦璧。\n　　其后秦伐赵，拔石城。明年，复攻赵，杀二万人。\n　　秦王使使者告赵王，欲与王为好会于西河外渑池。赵王畏秦，欲毋行。廉颇、蔺相如计曰：“王不行，示赵弱且怯也。”赵王遂行，相如从。廉颇送至境，与王诀曰：“王行，度道里会遇之礼毕，还，不过三十日。三十日不还，则请立太子为王，以绝秦望。”王许之，遂与秦王会渑池。秦王饮酒酣，曰：“寡人窃闻赵王好音，请奏瑟。”赵王鼓瑟。秦御史前书曰“某年月日，秦王与赵王会饮，令赵王鼓瑟”。蔺相如前曰：“赵王窃闻秦王善为秦声，请奏盆缻秦王，以相娱乐。”秦王怒，不许。于是相如前进缻，因跪请秦王。秦王不肯击缻。相如曰：“五步之内，相如请得以颈血溅大王矣！”左右欲刃相如，相如张目叱之，左右皆靡。于是秦王不怿，为一击缻。相如顾召赵御史书曰“某年月日，秦王为赵王击缻”。秦之群臣曰：“请以赵十五城为秦王寿。”蔺相如亦曰：“请以秦之咸阳为赵王寿。”秦王竟酒，终不能加胜于赵。赵亦盛设兵以待秦，秦不敢动。\n　　既罢归国，以相如功大，拜为上卿，位在廉颇之右。廉颇曰：“我为赵将，有攻城野战之大功，而蔺相如徒以口舌为劳，而位居我上，且相如素贱人，吾羞，不忍为之下。”宣言曰：“我见相如，必辱之。”相如闻，不肯与会。相如每朝时，常称病，不欲与廉颇争列。已而相如出，望见廉颇，相如引车避匿。于是舍人相与谏曰：“臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。”蔺相如固止之，曰：“公之视廉将军孰与秦王？”曰：“不若也。”相如曰：“夫以秦王之威，而相如廷叱之，辱其群臣，相如虽驽，独畏廉将军哉？顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，以先国家之急而后私仇也。”廉颇闻之，肉袒负荆，因宾客至蔺相如门谢罪。曰：“鄙贱之人，不知将军宽之至此也。”卒相与欢，为刎颈之交。\n"}
{"title": "病起书怀", "industry": "宋代", "author": "陆游", "content": "\n病骨支离纱帽宽，孤臣万里客江干。位卑未敢忘忧国，事定犹须待阖棺。天地神灵扶庙社，京华父老望和銮。出师一表通今古，夜半挑灯更细看。\n"}
{"title": "村夜", "industry": "唐代", "author": "白居易", "content": "\n霜草苍苍虫切切，村南村北行人绝。 独出门前望野田，月明荞麦花如雪。 (门前 一作：前门)\n"}
{"title": "题菊花", "industry": "唐代", "author": "黄巢", "content": "\n飒飒西风满院栽，蕊寒香冷蝶难来。 他年我若为青帝，报与桃花一处开。\n"}
{"title": "七哀诗", "industry": "魏晋", "author": "曹植", "content": "\n明月照高楼，流光正徘徊。上有愁思妇，悲叹有余哀。借问叹者谁？言是宕子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依？\n"}
{"title": "惠子相梁", "industry": "先秦", "author": "佚名", "content": "\n　　惠子相梁，庄子往见之。或谓惠子曰：“庄子来，欲代子相。”于是惠子恐，搜于国中三日三夜。庄子往见之，曰：“南方有鸟，其名为鹓鶵，子知之乎？夫鹓鶵发于南海，而飞于北海；非梧桐不止，非练实不食，非醴泉不饮。于是鸱得腐鼠，鹓鶵过之，仰而视之曰：‘吓！’今子欲以子之梁国而吓我邪？”\n"}
{"title": "六国论", "industry": "宋代", "author": "苏洵", "content": "\n　　六国破灭，非兵不利 ，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。\n　　秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。\n　　齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。\n　　呜呼！以赂秦之地，封天下之谋臣，以事秦之心，礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！\n　　夫六国与秦皆诸侯，其势弱于秦，而犹有可以不赂而胜之之势。苟以天下之大，而从六国破亡之故事，是又在六国下矣。 \n"}
{"title": "小雅·鹿鸣", "industry": "先秦", "author": "佚名", "content": "\n呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。\n"}
{"title": "采桑子·当时错", "industry": "清代", "author": "纳兰性德", "content": "\n而今才道当时错，心绪凄迷。红泪偷垂，满眼春风百事非。情知此后来无计，强说欢期。一别如斯，落尽梨花月又西。\n"}
{"title": "上李邕", "industry": "唐代", "author": "李白", "content": "\n大鹏一日同风起，扶摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。\n"}
{"title": "摸鱼儿·更能消几番风雨", "industry": "宋代", "author": "辛弃疾", "content": "\n淳熙己亥，自湖北漕移湖南，同官王正之置酒小山亭，为赋。\n更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(怕 一作：恨) (无归路 一作：迷归路）长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。 \n"}
{"title": "劝学", "industry": "唐代", "author": "孟郊", "content": "\n击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。\n"}
{"title": "读书要三到", "industry": "宋代", "author": "朱熹", "content": "\n凡读书......须要读得字字响亮，不可误一字，不可少一字，不可多一字，不可倒一字，不可牵强暗记，只是要多诵数遍，自然上口，久远不忘。古人云，“读书百遍，其义自见”。谓读得熟，则不待解说，自晓其义也。余尝谓，读书有三到，谓心到，眼到，口到。心不在此，则眼不看仔细，心眼既不专一，却只漫浪诵读，决不能记，记亦不能久也。三到之中，心到最急。心既到矣，眼口岂不到乎？\n"}
{"title": "精卫填海", "industry": "先秦", "author": "佚名", "content": "\n　　又北二百里，曰发鸠之山，其上多柘木，有鸟焉，其状如乌，文首，白喙，赤足，名曰：“精卫”，其鸣自詨。是炎帝之少女，名曰女娃。女娃游于东海，溺而不返，故为精卫，常衔西山之木石，以堙于东海。漳水出焉，东流注于河。\n"}
{"title": "鹧鸪天·代人赋", "industry": "宋代", "author": "辛弃疾", "content": "\n晚日寒鸦一片愁。柳塘新绿却温柔。若教眼底无离恨，不信人间有白头。肠已断，泪难收。相思重上小红楼。情知已被山遮断，频倚阑干不自由。\n"}
{"title": "寻雍尊师隐居", "industry": "唐代", "author": "李白", "content": "\n群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。\n"}
{"title": "赠范晔诗", "industry": "南北朝", "author": "陆凯", "content": "\n折花逢驿使，寄与陇头人。(折花 一作：折梅)江南无所有，聊赠一枝春。\n"}
{"title": "浣溪沙·小院闲窗春色深", "industry": "宋代", "author": "李清照", "content": "\n小院闲窗春已深，重帘未卷影沉沉。倚楼无语理瑶琴。(春已深 一作：春色深)远岫出云催薄暮，细风吹雨弄轻阴。梨花欲谢恐难禁。\n"}
{"title": "长歌行", "industry": "唐代", "author": "李白", "content": "\n桃李待日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贳白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。\n"}
{"title": "新嫁娘词", "industry": "唐代", "author": "王建", "content": "\n三日入厨下，洗手作羹汤。未谙姑食性，先遣小姑尝。\n"}
{"title": "对酒", "industry": "清代", "author": "秋瑾", "content": "\n不惜千金买宝刀，貂裘换酒也堪豪。一腔热血勤珍重，洒去犹能化碧涛。\n"}
{"title": "秋浦歌十七首", "industry": "唐代", "author": "李白", "content": "\n秋浦长似秋，萧条使人愁。客愁不可度，行上东大楼。正西望长安，下见江水流。寄言向江水，汝意忆侬不。遥传一掬泪，为我达扬州。\n秋浦猿夜愁，黄山堪白头。清溪非陇水，翻作断肠流。欲去不得去，薄游成久游。何年是归日，雨泪下孤舟。\n秋浦锦驼鸟，人间天上稀。山鸡羞渌水，不敢照毛衣。\n两鬓入秋浦，一朝飒已衰。猿声催白发，长短尽成丝。\n秋浦多白猿，超腾若飞雪。牵引条上儿，饮弄水中月。\n愁作秋浦客，强看秋浦花。山川如剡县，风日似长沙。\n醉上山公马，寒歌宁戚牛。空吟白石烂，泪满黑貂裘。\n秋浦千重岭，水车岭最奇。天倾欲堕石，水拂寄生枝。\n江祖一片石，青天扫画屏。题诗留万古，绿字锦苔生。\n千千石楠树，万万女贞林。山山白鹭满，涧涧白猿吟。君莫向秋浦，猿声碎客心。\n逻人横鸟道，江祖出鱼梁。水急客舟疾，山花拂面香。\n水如一匹练，此地即平天。耐可乘明月，看花上酒船。\n渌水净素月，月明白鹭飞。郎听采菱女，一道夜歌归。\n炉火照天地，红星乱紫烟。赧郎明月夜，歌曲动寒川。\n白发三千丈，缘愁似个长。不知明镜里，何处得秋霜。\n秋浦田舍翁，采鱼水中宿。妻子张白鹇，结罝映深竹。\n桃波一步地，了了语声闻。黯与山僧别，低头礼白云。\n"}
{"title": "晏子使楚", "industry": "两汉", "author": "刘向", "content": "\n一晏子使楚。楚人以晏子短，楚人为小门于大门之侧而延晏子。晏子不入，曰：“使狗国者从狗门入，今臣使楚，不当从此门入。”傧者更道，从大门入。见楚王。王曰：“齐无人耶？”晏子对曰：“齐之临淄三百闾，张袂成阴，挥汗成雨，比肩继踵而在，何为无人？”王曰：“然则何为使予？”晏子对曰：“齐命使，各有所主：其贤者使使贤主，不肖者使使不肖主。婴最不肖，故宜使楚矣！”（张袂成阴 一作：张袂成帷）\n二晏子将使楚。楚王闻之，谓左右曰：“晏婴，齐之习辞者也。今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。’王曰：‘何坐？’曰：‘坐盗。’\n三晏子至，楚王赐晏子酒，酒酣，吏二缚一人诣王。王曰：“缚者曷为者也？”对曰：“齐人也，坐盗。”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”王笑曰：“ 圣人非所与熙也，寡人反取病焉。”\n"}
{"title": "曲池荷", "industry": "唐代", "author": "卢照邻", "content": "\n浮香绕曲岸，圆影覆华池。常恐秋风早，飘零君不知。\n"}
{"title": "少年行四首", "industry": "唐代", "author": "王维", "content": "\n新丰美酒斗十千，咸阳游侠多少年。相逢意气为君饮，系马高楼垂柳边。\n出身仕汉羽林郎，初随骠骑战渔阳。孰知不向边庭苦，纵死犹闻侠骨香。\n一身能擘两雕弧，虏骑千重只似无。偏坐金鞍调白羽，纷纷射杀五单于。\n汉家君臣欢宴终，高议云台论战功。天子临轩赐侯印，将军佩出明光宫。\n"}
{"title": "端午三首", "industry": "宋代", "author": "赵蕃", "content": "\n谩说投诗赠汨罗，身今且乐奈渠何。尝闻求福木居士，试向艾人成祝呵。\n忠言不用竟沉死，留得文章星斗罗。何意更觞昌歜酒，为君击节一长歌。\n年年端午风兼雨，似为屈原陈昔冤。我欲于谁论许事，舍南舍北鹁鸠喧。\n"}
{"title": "送别", "industry": "唐代", "author": "王维", "content": "\n下马饮君酒，问君何所之？君言不得意，归卧南山陲。但去莫复问，白云无尽时。\n"}
{"title": "元日", "industry": "唐代", "author": "李世民", "content": "\n高轩暧春色，邃阁媚朝光。彤庭飞彩旆，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年妆。巨川思欲济，终以寄舟航。\n"}
{"title": "入若耶溪", "industry": "南北朝", "author": "王籍", "content": "\n艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。\n"}
{"title": "陇西行四首·其二", "industry": "唐代", "author": "陈陶", "content": "\n誓扫匈奴不顾身，五千貂锦丧胡尘。可怜无定河边骨，犹是春闺梦里人！(春闺 一作：深闺)\n"}
{"title": "客至", "industry": "唐代", "author": "杜甫", "content": "\n舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。(馀 通：余)\n"}
{"title": "一剪梅·雨打梨花深闭门", "industry": "明代", "author": "唐寅", "content": "\n红满苔阶绿满枝，杜宇声声，杜宇声悲！交欢未久又分离，彩凤孤飞，彩凤孤栖。别后相思是几时？后会难知？后会难期？此情何以表相思？一首情词，一首情诗。雨打梨花深闭门，忘了青春，误了青春。赏心乐事共谁论？花下销魂，月下销魂。愁聚眉峰尽日颦，千点啼痕，万点啼痕。晓看天色暮看云，行也思君，坐也思君。\n"}
{"title": "江上渔者", "industry": "宋代", "author": "范仲淹", "content": "\n江上往来人，但爱鲈鱼美。君看一叶舟，出没风波里。\n"}
{"title": "南湖早春", "industry": "唐代", "author": "白居易", "content": "\n风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。\n"}
{"title": "郑人买履", "industry": "先秦", "author": "韩非", "content": "\n　　郑人有欲买履者，先自度其足，而置之其坐。至之市，而忘操之。已得履，乃曰：“吾忘持度。”反归取之。及反，市罢，遂不得履。人曰：“何不试之以足? ”曰：“宁信度,无自信也。”\n"}
{"title": "无题·八岁偷照镜", "industry": "唐代", "author": "李商隐", "content": "\n八岁偷照镜，长眉已能画。十岁去踏青，芙蓉作裙衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下。\n"}
{"title": "谏太宗十思疏", "industry": "唐代", "author": "魏征", "content": "\n　　臣闻：求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之治，臣虽下愚，知其不可，而况于明哲乎？人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。(望国 一作：思国)\n　　凡百元首，承天景命，莫不殷忧而道著，功成而德衰，有善始者实繁，能克终者盖寡。岂其取之易守之难乎？昔取之而有余，今守之而不足，何也？夫在殷忧必竭诚以待下，既得志则纵情以傲物；竭诚则吴、越为一体，傲物则骨肉为行路。虽董之以严刑，震之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎。奔车朽索，其可忽乎？ \n　　君人者，诚能见可欲，则思知足以自戒；将有作，则思知止以安人；念高危，则思谦冲而自牧；惧满溢，则思江海下百川；乐盘游，则思三驱以为度；忧懈怠，则思慎始而敬终；虑壅蔽，则思虚心以纳下；惧谗邪，则思正身以黜恶；恩所加，则思无因喜以谬赏；罚所及，则思无以怒而滥刑。总此十思，宏兹九德，简能而任之，择善而从之，则智者尽其谋，勇者竭其力，仁者播其惠，信者效其忠；文武争驰，君臣无事，可以尽豫游之乐，可以养松乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉？ \n"}
{"title": "房兵曹胡马诗", "industry": "唐代", "author": "杜甫", "content": "\n胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。\n"}
{"title": "渔翁", "industry": "唐代", "author": "柳宗元", "content": "\n渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。\n"}
{"title": "把酒问月·故人贾淳令予问之", "industry": "唐代", "author": "李白", "content": "\n青天有月来几时？我今停杯一问之。人攀明月不可得，月行却与人相随。皎如飞镜临丹阙，绿烟灭尽清辉发。但见宵从海上来，宁知晓向云间没。白兔捣药秋复春，嫦娥孤栖与谁邻？今人不见古时月，今月曾经照古人。古人今人若流水，共看明月皆如此。唯愿当歌对酒时，月光长照金樽里。\n"}
{"title": "花影", "industry": "宋代", "author": "苏轼", "content": "\n重重叠叠上瑶台，几度呼童扫不开。刚被太阳收拾去，却教明月送将来。(却教 一作：又教)\n"}
{"title": "终南望余雪", "industry": "唐代", "author": "祖咏", "content": "\n终南阴岭秀，积雪浮云端。林表明霁色，城中增暮寒。\n"}
{"title": "国风·郑风·山有扶苏", "industry": "先秦", "author": "佚名", "content": "\n山有扶苏，隰有荷华。不见子都，乃见狂且。山有乔松，隰有游龙，不见子充，乃见狡童。\n"}
{"title": "怨情", "industry": "唐代", "author": "李白", "content": "\n美人卷珠帘，深坐颦蛾眉。(颦 一作：蹙)但见泪痕湿，不知心恨谁。\n"}
{"title": "思吴江歌", "industry": "魏晋", "author": "张翰", "content": "\n秋风起兮木叶飞，吴江水兮鲈正肥。三千里兮家未归，恨难禁兮仰天悲。\n"}
{"title": "梅花落", "industry": "南北朝", "author": "鲍照", "content": "\n中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐寒风，徒有霜华无霜质。(寒风 一作：风飚)\n"}
{"title": "狂夫", "industry": "唐代", "author": "杜甫", "content": "\n万里桥西一草堂，百花潭水即沧浪。风含翠篠娟娟净，雨裛红蕖冉冉香。(篠 通：筱)厚禄故人书断绝，恒饥稚子色凄凉。欲填沟壑唯疏放，自笑狂夫老更狂。\n"}
{"title": "关山月", "industry": "南北朝", "author": "徐陵", "content": "\n关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。\n"}
{"title": "梅花", "industry": "唐代", "author": "崔道融", "content": "\n数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫摧残。\n"}
{"title": "金陵酒肆留别", "industry": "唐代", "author": "李白", "content": "\n风吹柳花满店香，吴姬压酒唤客尝。(劝客 一作：唤客)金陵子弟来相送，欲行不行各尽觞。请君试问东流水，别意与之谁短长。\n"}
{"title": "绮怀", "industry": "清代", "author": "黄景仁", "content": "\n几回花下坐吹箫，银汉红墙入望遥。似此星辰非昨夜，为谁风露立中宵。缠绵思尽抽残茧，宛转心伤剥后蕉。三五年时三五月，可怜杯酒不曾消。\n"}
{"title": "乌夜啼·昨夜风兼雨", "industry": "五代", "author": "李煜", "content": "\n昨夜风兼雨，帘帏飒飒秋声。烛残漏断频欹枕，起坐不能平。　世事漫随流水，算来一梦浮生。醉乡路稳宜频到，此外不堪行。(一梦 一作：梦里)\n"}
{"title": "洞仙歌·泗州中秋作", "industry": "宋代", "author": "晁补之", "content": "\n青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。 水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。\n"}
{"title": "偶成", "industry": "宋代", "author": "朱熹", "content": "\n少年易学老难成，一寸光阴不可轻。(争议：少年易老学难成)未觉池塘春草梦，阶前梧叶已秋声。\n"}
{"title": "采桑子·群芳过后西湖好", "industry": "宋代", "author": "欧阳修", "content": "\n群芳过后西湖好，狼籍残红，飞絮濛濛。垂柳阑干尽日风。笙歌散尽游人去，始觉春空。垂下帘栊，双燕归来细雨中。\n"}
{"title": "论诗五首·其二", "industry": "清代", "author": "赵翼", "content": "\n李杜诗篇万口传，至今已觉不新鲜。江山代有才人出，各领风骚数百年。\n"}
{"title": "水调歌头·黄州快哉亭赠张偓佺", "industry": "宋代", "author": "苏轼", "content": "\n落日绣帘卷，亭下水连空。知君为我新作，窗户湿青红。长记平山堂上，欹枕江南烟雨，杳杳没孤鸿。认得醉翁语，山色有无中。一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。\n"}
{"title": "西洲曲", "industry": "南北朝", "author": "佚名", "content": "\n忆梅下西洲，折梅寄江北。单衫杏子红，双鬓鸦雏色。西洲在何处？两桨桥头渡。日暮伯劳飞，风吹乌臼树。树下即门前，门中露翠钿。开门郎不至，出门采红莲。采莲南塘秋，莲花过人头。低头弄莲子，莲子清如水。置莲怀袖中，莲心彻底红。忆郎郎不至，仰首望飞鸿。鸿飞满西洲，望郎上青楼。楼高望不见，尽日栏杆头。栏杆十二曲，垂手明如玉。卷帘天自高，海水摇空绿。海水梦悠悠，君愁我亦愁。南风知我意，吹梦到西洲。\n"}
{"title": "桃花庵歌", "industry": "明代", "author": "唐寅", "content": "\n桃花坞裏桃花庵，桃花庵裏桃花仙。桃花仙人种桃树，又折花枝当酒钱。酒醒只在花前坐，酒醉还须花下眠。花前花後日复日，酒醉酒醒年复年。不愿鞠躬车马前，但愿老死花酒间。车尘马足贵者趣，酒盏花枝贫者缘。若将富贵比贫贱，一在平地一在天。若将贫贱比车马，他得驱驰我得闲。世人笑我忒风颠，我咲世人看不穿。记得五陵豪杰墓，无酒无花锄作田。弘治乙丑三月桃花庵主人唐寅（原版）\n桃花坞里桃花庵，桃花庵里桃花仙。桃花仙人种桃树，又摘桃花换酒钱。酒醒只在花前坐，酒醉还来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫者，一在平地一在天。若将贫贱比车马，他得驱驰我得闲。别人笑我忒风颠，我笑他人看不穿。不见五陵豪杰墓，无花无酒锄作田。（版本一）\n桃花坞里桃花庵，桃花庵里桃花仙。桃花仙人种桃树，又摘桃花换酒钱。酒醒只来花下坐，酒醉还来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫贱，一在平地一在天。若将花酒比车马，他得驱驰我得闲。别人笑我忒风骚，我笑他人看不穿。不见五陵豪杰墓，无酒无花锄作田。（版本二）\n"}
{"title": "沈园二首", "industry": "宋代", "author": "陆游", "content": "\n城上斜阳画角哀，沈园非复旧池台，伤心桥下春波绿，曾是惊鸿照影来。\n梦断香消四十年，沈园柳老不吹绵。此身行作稽山土，犹吊遗踪一泫然。\n"}
{"title": "西江月·遣兴", "industry": "宋代", "author": "辛弃疾", "content": "\n醉里且贪欢笑，要愁那得工夫。近来始觉古人书。信著全无是处。(著 通：着)昨夜松边醉倒，问松我醉何如。只疑松动要来扶。以手推松曰去。\n"}
{"title": "咏史·郁郁涧底松", "industry": "魏晋", "author": "左思", "content": "\n郁郁涧底松，离离山上苗。以彼径寸茎，荫此百尺条。世胄蹑高位，英俊沉下僚。地势使之然，由来非一朝。金张藉旧业，七叶珥汉貂。冯公岂不伟，白首不见招。\n"}
{"title": "闺怨", "industry": "唐代", "author": "王昌龄", "content": "\n闺中少妇不知愁，春日凝妆上翠楼。忽见陌头杨柳色，悔教夫婿觅封侯。\n"}
{"title": "村晚", "industry": "宋代", "author": "雷震", "content": "\n草满池塘水满陂，山衔落日浸寒漪。牧童归去横牛背，短笛无腔信口吹。\n"}
{"title": "赠孟浩然", "industry": "唐代", "author": "李白", "content": "\n吾爱孟夫子，风流天下闻。红颜弃轩冕，白首卧松云。 醉月频中圣，迷花不事君。高山安可仰，徒此揖清芬。\n"}
{"title": "北人食菱", "industry": "明代", "author": "江盈科", "content": "\n　　北人生而不识菱者，仕于南方，席上啖菱，并壳入口。或曰：“食菱须去壳。”其人自护所短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有？”\n　　夫菱生于水而非土产，此坐强不知以为知也。\n"}
{"title": "莲叶", "industry": "唐代", "author": "郑谷", "content": "\n移舟水溅差差绿，倚槛风摆柄柄香。(风摆 一作：风摇)多谢浣纱人未折，雨中留得盖鸳鸯。\n"}
{"title": "浣溪沙·一向年光有限身", "industry": "宋代", "author": "晏殊", "content": "\n一向年光有限身，等闲离别易销魂，酒筵歌席莫辞频。满目山河空念远，落花风雨更伤春，不如怜取眼前人。\n"}
{"title": "羌村三首·其三", "industry": "唐代", "author": "杜甫", "content": "\n群鸡正乱叫，客至鸡斗争。驱鸡上树木，始闻叩柴荆。父老四五人，问我久远行。手中各有携，倾榼浊复清。莫辞酒味薄，黍地无人耕。兵戈既未息，儿童尽东征。请为父老歌：艰难愧深情！歌罢仰天叹，四座泪纵横。\n"}
{"title": "汉广", "industry": "先秦", "author": "佚名", "content": "\n南有乔木，不可休思。汉有游女，不可求思。汉之广矣，不可泳思。江之永矣，不可方思。\n翘翘错薪，言刈其楚。之子于归，言秣其马。汉之广矣，不可泳思。江之永矣，不可方思。\n翘翘错薪，言刈其蒌。之子于归，言秣其驹。汉之广矣，不可泳思。江之永矣，不可方思。\n"}
{"title": "将进酒", "industry": "唐代", "author": "李贺", "content": "\n琉璃钟，琥珀浓，小槽酒滴真珠红。烹龙炮凤玉脂泣，罗帏绣幕围香风。吹龙笛，击鼍鼓；皓齿歌，细腰舞。况是青春日将暮，桃花乱落如红雨。劝君终日酩酊醉，酒不到刘伶坟上土。\n"}
{"title": "念奴娇·中秋", "industry": "宋代", "author": "苏轼", "content": "\n凭高眺远，见长空万里，云无留迹。桂魄飞来，光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。我醉拍手狂歌，举杯邀月，对影成三客。起舞徘徊风露下，今夕不知何夕？便欲乘风，翻然归去，何用骑鹏翼。水晶宫里，一声吹断横笛。\n"}
{"title": "清平乐·春归何处", "industry": "宋代", "author": "黄庭坚", "content": "\n春归何处。寂寞无行路。若有人知春去处。唤取归来同住。 春无踪迹谁知。除非问取黄鹂。百啭无人能解，因风飞过蔷薇。\n"}
{"title": "滥竽充数", "industry": "先秦", "author": "韩非", "content": "\n　　齐宣王使人吹竽，必三百人。南郭处士请为王吹竽，宣王说之，廪食以数百人。宣王死，湣王立，好一一听之，处士逃。\n"}
{"title": "得胜乐·夏", "industry": "元代", "author": "白朴", "content": "\n酷暑天，葵榴发，喷鼻香十里荷花。兰舟斜缆垂扬下，只宜辅枕簟向凉亭披襟散发。\n"}
{"title": "稚子弄冰", "industry": "宋代", "author": "杨万里", "content": "\n稚子金盆脱晓冰，彩丝穿取当银铮。(银铮 一作：银钲)敲成玉磬穿林响，忽作玻璃碎地声。(玻璃 一作：玻瓈)\n"}
{"title": "南乡子·和杨元素时移守密州", "industry": "宋代", "author": "苏轼", "content": "\n东武望余杭，云海天涯两渺茫。何日功成名遂了，还乡，醉笑陪公三万场。不用诉离觞，痛饮从来别有肠。今夜送归灯火冷，河塘，堕泪羊公却姓杨。\n"}
{"title": "王孙游", "industry": "南北朝", "author": "谢朓", "content": "\n绿草蔓如丝，杂树红英发。无论君不归，君归芳已歇。\n"}
{"title": "端午", "industry": "唐代", "author": "文秀", "content": "\n节分端午自谁言，万古传闻为屈原。堪笑楚江空渺渺，不能洗得直臣冤。\n"}
{"title": "淮上与友人别", "industry": "唐代", "author": "郑谷", "content": "\n扬子江头杨柳春，杨花愁杀渡江人。 数声风笛离亭晚，君向潇湘我向秦。\n"}
{"title": "兰溪棹歌", "industry": "唐代", "author": "戴叔伦", "content": "\n凉月如眉挂柳湾，越中山色镜中看。兰溪三日桃花雨，半夜鲤鱼来上滩。\n"}
{"title": "秋登宣城谢脁北楼", "industry": "唐代", "author": "李白", "content": "\n江城如画里，山晚望晴空。(山 一作：晓)两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。\n"}
{"title": "多丽·咏白菊", "industry": "宋代", "author": "李清照", "content": "\n小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醿。 渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。\n"}
{"title": "人有亡斧者", "industry": "先秦", "author": "吕不韦 撰", "content": "\n　　人有亡斧者，意其邻人之子。视其行步，窃斧也；视其颜色，窃斧也；听其言语，窃斧也；动作态度，无为而不窃斧者也。俄而掘其沟而得其斧，他日，复见其邻之子，其行动、颜色、动作皆无似窃斧者也。\n"}
{"title": "父善游", "industry": "先秦", "author": "吕不韦 撰", "content": "\n　　有过于江上者，见人方引婴儿而欲投之江中，婴儿啼。人问其故。曰：“此其父善游。”\n　　其父虽善游，其子岂遽善游哉？以此任物，亦必悖矣。\n"}
{"title": "富人之子", "industry": "宋代", "author": "苏轼", "content": "\n齐有富人，家累千金。其二子甚愚，其父又不教之。一日，艾子谓其父曰：“君之子虽美，而不通世务，他日曷能克其家?”父怒曰：“吾之子敏而且恃多能，岂有不通世务者耶?”艾子曰：“不须试之他，但问君之子，所食者米，从何来？若知之，吾当妄言之罪。”父遂呼其子问之。其子嘻然笑曰：“吾岂不知此也？每以布囊取来。”其父愀然改容曰：“子之愚甚也!彼米不是田中来?”艾子曰：“非其父不生其子。”\n"}
{"title": "念奴娇·过洞庭", "industry": "宋代", "author": "张孝祥", "content": "\n洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。(著 同：着；玉界 一作：玉鉴)应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。(沧浪 一作：沧冥；岭表 一作：岭海)\n"}
{"title": "忆梅", "industry": "唐代", "author": "李商隐", "content": "\n定定住天涯，依依向物华。寒梅最堪恨，常作去年花。\n"}
{"title": "乐羊子妻", "industry": "南北朝", "author": "范晔", "content": "\n　　河南乐羊子之妻者，不知何氏之女也。\n　　羊子尝行路，得遗金一饼，还以与妻。妻曰：“妾闻志士不饮‘ 盗泉’之水，廉者不受嗟来之食，况拾遗求利,以污其行乎！”羊子大惭，乃捐金于野，而远寻师学。\n　　一年来归，妻跪问其故，羊子曰：“久行怀思，无它异也。”妻乃引刀趋机而言曰：“此织生自蚕茧，成于机杼。一丝而累，以至于寸，累寸不已，遂成丈匹。今若断斯织也，则捐失成功，稽废时日。夫子积学，当‘日知其所亡’，以就懿德；若中道而归，何异断斯织乎？”羊子感其言，复还终业，遂七年不返。\n　　尝有它舍鸡谬入园中，姑盗杀而食之，妻对鸡不餐而泣。姑怪问其故。妻曰：“自伤居贫，使食有它肉。”姑竟弃之。后盗欲有犯妻者，乃先劫其姑。妻闻，操刀而出。盗人曰：“释汝刀从我者可全，不从我者，则杀汝姑。”妻仰天而叹，举刀刎颈而死。盗亦不杀其姑。太守闻之，即捕杀贼盗，而赐妻缣帛，以礼葬之，号曰“贞义”。\n"}
{"title": "山中问答 / 山中答俗人问", "industry": "唐代", "author": "李白", "content": "\n问余何意栖碧山，笑而不答心自闲。桃花流水窅然去，别有天地非人间。\n"}
{"title": "无题·重帏深下莫愁堂", "industry": "唐代", "author": "李商隐", "content": "\n重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。\n"}
{"title": "舟夜书所见", "industry": "清代", "author": "查慎行", "content": "\n月黑见渔灯，孤光一点萤。微微风簇浪，散作满河星。\n"}
{"title": "报任少卿书 / 报任安书", "industry": "两汉", "author": "司马迁", "content": "\n　　太史公牛马走司马迁，再拜言。\n　　少卿足下：曩者辱赐书，教以慎于接物，推贤进士为务，意气勤勤恳恳。若望仆不相师，而用流俗人之言，仆非敢如此也。仆虽罢驽，亦尝侧闻长者之遗风矣。顾自以为身残处秽，动而见尤，欲益反损，是以独郁悒而无谁语。谚曰：“谁为为之？孰令听之？”盖钟子期死，伯牙终身不复鼓琴。何则？士为知己者用，女为说己者容。若仆大质已亏缺矣，虽材怀随和，行若由夷，终不可以为荣，适足以发笑而自点耳。\n　　书辞宜答，会东从上来，又迫贱事，相见日浅，卒卒无须臾之间，得竭指意。今少卿抱不测之罪，涉旬月，迫季冬，仆又薄从上雍，恐卒然不可为讳，是仆终已不得舒愤懑以晓左右，则长逝者魂魄私恨无穷。请略陈固陋。阙然久不报，幸勿为过。\n　　仆闻之：修身者，智之符也；爱施者，仁之端也；取予者，义之表也；耻辱者，勇之决也；立名者，行之极也。士有此五者，然后可以托于世，列于君子之林矣。故祸莫憯于欲利，悲莫痛于伤心，行莫丑于辱先，诟莫大于宫刑。刑余之人，无所比数，非一世也，所从来远矣。昔卫灵公与雍渠同载，孔子适陈；商鞅因景监见，赵良寒心；同子参乘，袁丝变色：自古而耻之！夫以中材之人，事有关于宦竖，莫不伤气，而况于慷慨之士乎！如今朝廷虽乏人，奈何令刀锯之余，荐天下之豪俊哉！仆赖先人绪业，得待罪辇毂下，二十余年矣。所以自惟：上之，不能纳忠效信，有奇策材力之誉，自结明主；次之，又不能拾遗补阙，招贤进能，显岩穴之士；外之，不能备行伍，攻城野战，有斩将搴旗之功；下之，不能积日累劳，取尊官厚禄，以为宗族交游光宠。四者无一遂，苟合取容，无所短长之效，可见于此矣。乡者，仆亦尝厕下大夫之列，陪外廷末议。不以此时引维纲，尽思虑，今已亏形为扫除之隶，在阘茸之中，乃欲仰首伸眉，论列是非，不亦轻朝廷、羞当世之士邪？嗟乎！嗟乎！如仆尚何言哉！尚何言哉！\n　　且事本末未易明也。仆少负不羁之才，长无乡曲之誉，主上幸以先人之故，使得奉薄伎，出入周卫之中。仆以为戴盆何以望天，故绝宾客之知，忘室家之业，日夜思竭其不肖之材力，务一心营职，以求亲媚于主上。而事乃有大谬不然者！\n　　夫仆与李陵俱居门下，素非能相善也。趣舍异路，未尝衔杯酒，接殷勤之余欢。然仆观其为人，自守奇士，事亲孝，与士信，临财廉，取予义，分别有让，恭俭下人，常思奋不顾身，以徇国家之急。其素所蓄积也，仆以为有国士之风。夫人臣出万死不顾一生之计，赴公家之难，斯已奇矣。今举事一不当，而全躯保妻子之臣随而媒孽其短，仆诚私心痛之。且李陵提步卒不满五千，深践戎马之地，足历王庭，垂饵虎口，横挑强胡，仰亿万之师，与单于连战十有余日，所杀过当。虏救死扶伤不给，旃裘之君长咸震怖，乃悉征其左、右贤王，举引弓之民，一国共攻而围之。转斗千里，矢尽道穷，救兵不至，士卒死伤如积。然陵一呼劳军，士无不起，躬自流涕，沬血饮泣，更张空弮，冒白刃，北首争死敌者。陵未没时，使有来报，汉公卿王侯皆奉觞上寿。后数日，陵败书闻，主上为之食不甘味，听朝不怡。大臣忧惧，不知所出。仆窃不自料其卑贱，见主上惨凄怛悼，诚欲效其款款之愚，以为李陵素与士大夫绝甘分少，能得人之死力，虽古之名将，不能过也。身虽陷败，彼观其意，且欲得其当而报于汉。事已无可奈何，其所摧败，功亦足以暴于天下矣。仆怀欲陈之，而未有路，适会召问，即以此指，推言陵之功，欲以广主上之意，塞睚眦之辞。未能尽明，明主不晓，以为仆沮贰师，而为李陵游说，遂下于理。拳拳之忠，终不能自列。因为诬上，卒从吏议。家贫，货赂不足以自赎，交游莫救，左右亲近不为一言。身非木石，独与法吏为伍，深幽囹圄之中，谁可告愬者！此真少卿所亲见，仆行事岂不然乎？李陵既生降，隤其家声，而仆又佴之蚕室，重为天下观笑。悲夫！悲夫！事未易一二为俗人言也。\n　　仆之先非有剖符丹书之功，文史星历，近乎卜祝之间，固主上所戏弄，倡优所畜，流俗之所轻也。假令仆伏法受诛，若九牛亡一毛，与蝼蚁何以异？而世又不与能死节者比，特以为智穷罪极，不能自免，卒就死耳。何也？素所自树立使然也。人固有一死，或重于泰山，或轻于鸿毛，用之所趋异也。太上不辱先，其次不辱身，其次不辱理色，其次不辱辞令，其次诎体受辱，其次易服受辱，其次关木索、被箠楚受辱，其次剔毛发、婴金铁受辱，其次毁肌肤、断肢体受辱，最下腐刑极矣！传曰“刑不上大夫。”此言士节不可不勉厉也。猛虎在深山，百兽震恐，及在槛阱之中，摇尾而求食，积威约之渐也。故士有画地为牢，势不可入；削木为吏，议不可对，定计于鲜也。今交手足，受木索，暴肌肤，受榜箠，幽于圜墙之中。当此之时，见狱吏则头抢地，视徒隶则心惕息。何者？积威约之势也。及以至是，言不辱者，所谓强颜耳，曷足贵乎！且西伯，伯也，拘于羑里；李斯，相也，具于五刑；淮阴，王也，受械于陈；彭越、张敖，南面称孤，系狱抵罪；绛侯诛诸吕，权倾五伯，囚于请室；魏其，大将也，衣赭衣，关三木；季布为朱家钳奴；灌夫受辱于居室。此人皆身至王侯将相，声闻邻国，及罪至罔加，不能引决自裁，在尘埃之中。古今一体，安在其不辱也？由此言之，勇怯，势也；强弱，形也。审矣，何足怪乎？夫人不能早自裁绳墨之外，以稍陵迟，至于鞭箠之间，乃欲引节，斯不亦远乎！古人所以重施刑于大夫者，殆为此也。\n　　夫人情莫不贪生恶死，念父母，顾妻子，至激于义理者不然，乃有所不得已也。今仆不幸，早失父母，无兄弟之亲，独身孤立，少卿视仆于妻子何如哉？且勇者不必死节，怯夫慕义，何处不勉焉！仆虽怯懦，欲苟活，亦颇识去就之分矣，何至自沉溺缧绁之辱哉！且夫臧获婢妾，犹能引决，况仆之不得已乎？所以隐忍苟活，幽于粪土之中而不辞者，恨私心有所不尽，鄙陋没世，而文采不表于后也。\n　　古者富贵而名摩灭，不可胜记，唯倜傥非常之人称焉。盖文王拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》；孙子膑脚，《兵法》修列；不韦迁蜀，世传《吕览》；韩非囚秦，《说难》《孤愤》；《诗》三百篇，大底圣贤发愤之所为作也。此人皆意有所郁结，不得通其道，故述往事、思来者。乃如左丘无目，孙子断足，终不可用，退而论书策，以舒其愤，思垂空文以自见。\n　　仆窃不逊，近自托于无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇。亦欲以究天人之际，通古今之变，成一家之言。草创未就，会遭此祸，惜其不成，是以就极刑而无愠色。仆诚以著此书，藏之名山，传之其人，通邑大都，则仆偿前辱之责，虽万被戮，岂有悔哉！然此可为智者道，难为俗人言也！\n　　且负下未易居，下流多谤议。仆以口语遇遭此祸，重为乡党所笑，以污辱先人，亦何面目复上父母之丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。每念斯耻，汗未尝不发背沾衣也！身直为闺阁之臣，宁得自引深藏于岩穴邪？故且从俗浮沉，与时俯仰，以通其狂惑。今少卿乃教以推贤进士，无乃与仆私心剌谬乎？今虽欲自雕琢，曼辞以自饰，无益，于俗不信，适足取辱耳。要之，死日然后是非乃定。书不能悉意，故略陈固陋。谨再拜。\n"}
{"title": "水调歌头·徐州中秋", "industry": "宋代", "author": "苏辙", "content": "\n离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。\n"}
{"title": "玉楼春·春恨", "industry": "宋代", "author": "晏殊", "content": "\n绿杨芳草长亭路，年少抛人容易去。楼头残梦五更钟，花底离愁三月雨。无情不似多情苦，一寸还成千万缕。天涯地角有穷时，只有相思无尽处。\n"}
{"title": "饮中八仙歌", "industry": "唐代", "author": "杜甫", "content": "\n知章骑马似乘船，眼花落井水底眠。汝阳三斗始朝天，道逢麴车口流涎，恨不移封向酒泉。左相日兴费万钱，饮如长鲸吸百川，衔杯乐圣称避贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白斗酒诗百篇，长安市上酒家眠，(斗酒 一作：一斗)天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辩惊四筵。\n"}
{"title": "新柳", "industry": "宋代", "author": "杨万里", "content": "\n柳条百尺拂银塘，且莫深青只浅黄。未必柳条能蘸水，水中柳影引他长。\n"}
{"title": "春怨", "industry": "唐代", "author": "刘方平", "content": "\n纱窗日落渐黄昏，金屋无人见泪痕。 寂寞空庭春欲晚，梨花满地不开门。\n"}
{"title": "小星", "industry": "先秦", "author": "佚名", "content": "\n嘒彼小星，三五在东。肃肃宵征，夙夜在公。寔命不同。嘒彼小星，维参与昴。肃肃宵征，抱衾与裯。寔命不犹。\n"}
{"title": "江上", "industry": "宋代", "author": "王安石", "content": "\n江水漾西风，江花脱晚红。离情被横笛，吹过乱山东。\n"}
{"title": "登快阁", "industry": "宋代", "author": "黄庭坚", "content": "\n痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。\n"}
{"title": "经乱离后天恩流夜郎忆旧游书怀赠江夏韦太守良宰", "industry": "唐代", "author": "李白", "content": "\n天上白玉京，十二楼五城。仙人抚我顶，结发受长生。 误逐世间乐，颇穷理乱情。九十六圣君，浮云挂空名。 天地赌一掷，未能忘战争。试涉霸王略，将期轩冕荣。 时命乃大谬，弃之海上行。学剑翻自哂，为文竟何成。 剑非万人敌，文窃四海声。儿戏不足道，五噫出西京。 临当欲去时，慷慨泪沾缨。叹君倜傥才，标举冠群英。 开筵引祖帐，慰此远徂征。鞍马若浮云，送余骠骑亭。 歌钟不尽意，白日落昆明。十月到幽州，戈鋋若罗星。 君王弃北海，扫地借长鲸。呼吸走百川，燕然可摧倾。 心知不得语，却欲栖蓬瀛。弯弧惧天狼，挟矢不敢张。 揽涕黄金台，呼天哭昭王。无人贵骏骨，騄耳空腾骧。 乐毅倘再生，于今亦奔亡。蹉跎不得意，驱马还贵乡。 逢君听弦歌，肃穆坐华堂。百里独太古，陶然卧羲皇。 征乐昌乐馆，开筵列壶觞。贤豪间青娥，对烛俨成行。 醉舞纷绮席，清歌绕飞梁。欢娱未终朝，秩满归咸阳。 祖道拥万人，供帐遥相望。一别隔千里，荣枯异炎凉。 炎凉几度改，九土中横溃。汉甲连胡兵，沙尘暗云海。 草木摇杀气，星辰无光彩。白骨成丘山，苍生竟何罪。 函关壮帝居，国命悬哥舒。长戟三十万，开门纳凶渠。 公卿如犬羊，忠谠醢与菹。二圣出游豫，两京遂丘墟。 帝子许专征，秉旄控强楚。节制非桓文，军师拥熊虎。 人心失去就，贼势腾风雨。惟君固房陵，诚节冠终古。 仆卧香炉顶，餐霞漱瑶泉。门开九江转，枕下五湖连。 半夜水军来，浔阳满旌旃。空名适自误，迫胁上楼船。 徒赐五百金，弃之若浮烟。辞官不受赏，翻谪夜郎天。 夜郎万里道，西上令人老。扫荡六合清，仍为负霜草。 日月无偏照，何由诉苍昊。良牧称神明，深仁恤交道。 一忝青云客，三登黄鹤楼。顾惭祢处士，虚对鹦鹉洲。 樊山霸气尽，寥落天地秋。江带峨眉雪，川横三峡流。 万舸此中来，连帆过扬州。送此万里目，旷然散我愁。 纱窗倚天开，水树绿如发。窥日畏衔山，促酒喜得月。 吴娃与越艳，窈窕夸铅红。呼来上云梯，含笑出帘栊。 对客小垂手，罗衣舞春风。宾跪请休息，主人情未极。 览君荆山作，江鲍堪动色。清水出芙蓉，天然去雕饰。 逸兴横素襟，无时不招寻。朱门拥虎士，列戟何森森。 剪凿竹石开，萦流涨清深。登台坐水阁，吐论多英音。 片辞贵白璧，一诺轻黄金。谓我不愧君，青鸟明丹心。 五色云间鹊，飞鸣天上来。传闻赦书至，却放夜郎回。 暖气变寒谷，炎烟生死灰。君登凤池去，忽弃贾生才。 桀犬尚吠尧，匈奴笑千秋。中夜四五叹，常为大国忧。 旌旆夹两山，黄河当中流。连鸡不得进，饮马空夷犹。 安得羿善射，一箭落旄头。\n"}
{"title": "九歌", "industry": "先秦", "author": "屈原", "content": "\n东皇太一吉日兮辰良，穆将愉兮上皇；抚长剑兮玉珥，璆锵鸣兮琳琅；瑶席兮玉瑱，盍将把兮琼芳；蕙肴蒸兮兰藉，奠桂酒兮椒浆；扬枹兮拊鼓，疏缓节兮安歌；陈竽瑟兮浩倡；灵偃蹇兮姣服，芳菲菲兮满堂；五音纷兮繁会，君欣欣兮乐康。\n云中君浴兰汤兮沐芳，华采衣兮若英；灵连蜷兮既留，烂昭昭兮未央；謇将憺兮寿宫，与日月兮齐光；龙驾兮帝服，聊翱游兮周章；灵皇皇兮既降，猋远举兮云中；览冀洲兮有余，横四海兮焉穷；思夫君兮太息，极劳心兮忡忡；\n湘君君不行兮夷犹，蹇谁留兮中洲；美要眇兮宜修，沛吾乘兮桂舟；令沅湘兮无波，使江水兮安流；望夫君兮未来，吹参差兮谁思；驾飞龙兮北征，邅吾道兮洞庭；薜荔柏兮蕙绸，荪桡兮兰旌；望涔阳兮极浦，横大江兮扬灵；扬灵兮未极，女婵媛兮为余太息；横流涕兮潺湲，隐思君兮陫侧；桂棹兮兰枻，斵冰兮积雪；采薜荔兮水中，搴芙蓉兮木末；心不同兮媒劳，恩不甚兮轻绝；石濑兮浅浅，飞龙兮翩翩；交不忠兮怨长，期不信兮告余以不闲；朝骋骛兮江皋，夕弭节兮北渚；鸟次兮屋上，水周兮堂下；捐余玦兮江中，遗余佩兮醴浦；采芳洲兮杜若，将以遗兮下女；时不可兮再得，聊逍遥兮容与。\n湘夫人帝子降兮北渚，目眇眇兮愁予；袅袅兮秋风，洞庭波兮木叶下；登白薠兮骋望，与佳期兮夕张；鸟何萃兮苹中，罾何为兮木上？(苹 通：蘋)沅有茝兮醴有兰，思公子兮未敢言；荒忽兮远望，观流水兮潺湲；麋何食兮庭中，蛟何为兮水裔；朝驰余马兮江皋，夕济兮西澨；闻佳人兮召余，将腾驾兮偕逝；筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡；合百草兮实庭，建芳馨兮庑门；九嶷缤兮并迎，灵之来兮如云；捐余袂兮江中，遗余褋兮醴浦；搴汀洲兮杜若，将以遗兮远者；时不可兮骤得，聊逍遥兮容与！\n大司命广开兮天门，纷吾乘兮玄云；令飘风兮先驱，使涷雨兮洒尘；君回翔兮以下，逾空桑兮从女；纷总总兮九州，何寿夭兮在予；高飞兮安翔，乘清气兮御阴阳；吾与君兮齐速，导帝之兮九坑；灵衣兮被被，玉佩兮陆离；一阴兮一阳，众莫知兮余所为；折疏麻兮瑶华，将以遗兮离居；老冉冉兮既极，不寖近兮愈疏；乘龙兮辚辚，高驰兮冲天；结桂枝兮延伫，羌愈思兮愁人；愁人兮奈何，愿若今兮无亏；固人命兮有当，孰离合兮何为？\n少司命秋兰兮麋芜，罗生兮堂下；绿叶兮素华，芳菲菲兮袭予；夫人兮自有美子，荪何以兮愁苦；秋兰兮青青，绿叶兮紫茎；满堂兮美人，忽独与余兮目成；入不言兮出不辞，乘回风兮载云旗；悲莫悲兮生别离，乐莫乐兮新相知；荷衣兮蕙带，儵而来兮忽而逝；夕宿兮帝郊，君谁须兮云之际；与女沐兮咸池，曦女发兮阳之阿；望美人兮未来，临风怳兮浩歌；孔盖兮翠旌，登九天兮抚彗星；竦长剑兮拥幼艾，荪独宜兮为民正。\n东君暾将出兮东方，照吾槛兮扶桑；抚余马兮安驱，夜皎皎兮既明；驾龙輈兮乘雷，载云旗兮委蛇；长太息兮将上，心低徊兮顾怀；羌声色兮娱人，观者儋兮忘归；縆瑟兮交鼓，萧钟兮瑶簴；鸣篪兮吹竽，思灵保兮贤姱；翾飞兮翠曾，展诗兮会舞；应律兮合节，灵之来兮敝日；青云衣兮白霓裳，举长矢兮射天狼；操余弧兮反沦降，援北斗兮酌桂浆；撰余辔兮高驰翔，杳冥冥兮以东行。\n河伯与女游兮九河，冲风起兮水扬波；乘水车兮荷盖，驾两龙兮骖螭；登昆仑兮四望，心飞扬兮浩荡；日将暮兮怅忘归，惟极浦兮寤怀；鱼鳞屋兮龙堂，紫贝阙兮珠宫；灵何惟兮水中；乘白鼋兮逐文鱼，与女游兮河之渚；流澌纷兮将来下；子交手兮东行，送美人兮南浦；波滔滔兮来迎，鱼鳞鳞兮媵予。\n山鬼若有人兮山之阿，被薜荔兮带女萝；既含睇兮又宜笑，子慕予兮善窈窕；乘赤豹兮从文狸，辛夷车兮结桂旗；被石兰兮带杜衡，折芳馨兮遗所思；余处幽篁兮终不见天，路险难兮独后来；表独立兮山之上，云容容兮而在下；杳冥冥兮羌昼晦，东风飘兮神灵雨；留灵修兮憺忘归，岁既晏兮孰华予；采三秀兮于山间，石磊磊兮葛蔓蔓；怨公子兮怅忘归，君思我兮不得闲；山中人兮芳杜若，饮石泉兮荫松柏；君思我兮然疑作；雷填填兮雨冥冥，猿啾啾兮狖夜鸣；风飒飒兮木萧萧，思公子兮徒离忧。\n国殇操吴戈兮被犀甲，车错毂兮短兵接；旌蔽日兮敌若云，矢交坠兮士争先；凌余阵兮躐余行，左骖殪兮右刃伤；霾两轮兮絷四马，援玉枹兮击鸣鼓；天时怼兮威灵怒，严杀尽兮弃原野；出不入兮往不反，平原忽兮路超远；带长剑兮挟秦弓，首身离兮心不惩；诚既勇兮又以武，终刚强兮不可凌；身既死兮神以灵，魂魄毅兮为鬼雄。\n礼魂成礼兮会鼓，传芭兮代舞；姱女倡兮容与；春兰兮秋菊，长无绝兮终古。\n"}
{"title": "白鹿洞二首·其一", "industry": "唐代", "author": "王贞白", "content": "\n读书不觉已春深，一寸光阴一寸金。(已春深 一作：春已深)不是道人来引笑，周情孔思正追寻。\n"}
{"title": "秋兴八首·其一", "industry": "唐代", "author": "杜甫", "content": "\n玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。\n"}
{"title": "螽斯", "industry": "先秦", "author": "佚名", "content": "\n螽斯羽，诜诜兮。宜尔子孙，振振兮。螽斯羽，薨薨兮。宜尔子孙，绳绳兮。螽斯羽，揖揖兮。宜尔子孙，蛰蛰兮。\n"}
{"title": "节妇吟·寄东平李司空师道", "industry": "唐代", "author": "张籍", "content": "\n君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，恨不相逢未嫁时。\n"}
{"title": "诗经·国风·郑风", "industry": "先秦", "author": "佚名", "content": "\n风雨凄凄，鸡鸣喈喈。既见君子，云胡不夷。风雨潇潇，鸡鸣胶胶。既见君子，云胡不瘳。风雨如晦，鸡鸣不已。既见君子，云胡不喜。\n"}
{"title": "蝶恋花·暖雨晴风初破冻", "industry": "宋代", "author": "李清照", "content": "\n暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。\n"}
{"title": "奉和令公绿野堂种花", "industry": "唐代", "author": "白居易", "content": "\n绿野堂开占物华，路人指道令公家。令公桃李满天下，何用堂前更种花。\n"}
{"title": "古从军行", "industry": "唐代", "author": "李颀", "content": "\n白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。\n"}
{"title": "蝶恋花·辛苦最怜天上月", "industry": "清代", "author": "纳兰性德", "content": "\n辛苦最怜天上月，一昔如环，昔昔都成玦。若似月轮终皎洁，不辞冰雪为卿热。无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。\n"}
{"title": "新竹", "industry": "清代", "author": "郑燮", "content": "\n新竹高于旧竹枝，全凭老干为扶持。下年再有新生者，十丈龙孙绕凤池。(下年 一作：明年)\n"}
{"title": "浣溪沙·细雨斜风作晓寒", "industry": "宋代", "author": "苏轼", "content": "\n\n细雨斜风作晓寒，淡烟疏柳媚晴滩。入淮清洛渐漫漫。雪沫乳花浮午盏，蓼茸蒿笋试春盘。人间有味是清欢。\n"}
{"title": "咸阳城东楼 / 咸阳城西楼晚眺", "industry": "唐代", "author": "许浑", "content": "\n一上高城万里愁，蒹葭杨柳似汀洲。溪云初起日沉阁，山雨欲来风满楼。(沉 通：沈)鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。\n"}
{"title": "长安春望", "industry": "唐代", "author": "卢纶", "content": "\n东风吹雨过青山，却望千门草色闲。家在梦中何日到，春生江上几人还？(春生 一作：春来)川原缭绕浮云外，宫阙参差落照间。谁念为儒逢世难，独将衰鬓客秦关。\n"}
{"title": "采莲曲二首", "industry": "唐代", "author": "王昌龄", "content": "\n吴姬越艳楚王妃，争弄莲舟水湿衣。来时浦口花迎入，采罢江头月送归。\n荷叶罗裙一色裁，芙蓉向脸两边开。乱入池中看不见，闻歌始觉有人来。\n"}
{"title": "城东早春", "industry": "唐代", "author": "杨巨源", "content": "\n诗家清景在新春，绿柳才黄半未匀。 若待上林花似锦，出门俱是看花人。\n"}
{"title": "吊古战场文", "industry": "唐代", "author": "李华", "content": "\n　　浩浩乎，平沙无垠，夐不见人。河水萦带，群山纠纷。黯兮惨悴，风悲日曛。蓬断草枯，凛若霜晨。鸟飞不下，兽铤亡群。亭长告余曰：“此古战场也，常覆三军。往往鬼哭，天阴则闻。”伤心哉！秦欤汉欤？将近代欤？\n　　吾闻夫齐魏徭戍，荆韩召募。万里奔走，连年暴露。沙草晨牧，河冰夜渡。地阔天长，不知归路。寄身锋刃，腷臆谁愬？秦汉而还，多事四夷，中州耗斁，无世无之。古称戎夏，不抗王师。文教失宣，武臣用奇。奇兵有异于仁义，王道迂阔而莫为。呜呼噫嘻！\n　　吾想夫北风振漠，胡兵伺便。主将骄敌，期门受战。野竖旌旗，川回组练。法重心骇，威尊命贱。利镞穿骨，惊沙入面，主客相搏，山川震眩。声析江河，势崩雷电。至若穷阴凝闭，凛冽海隅，积雪没胫，坚冰在须。鸷鸟休巢，征马踟蹰。缯纩无温，堕指裂肤。当此苦寒，天假强胡，凭陵杀气，以相剪屠。径截辎重，横攻士卒。都尉新降，将军复没。尸踣巨港之岸，血满长城之窟。无贵无贱，同为枯骨。可胜言哉！鼓衰兮力竭，矢尽兮弦绝，白刃交兮宝刀折，两军蹙兮生死决。降矣哉，终身夷狄；战矣哉，暴骨沙砾。鸟无声兮山寂寂，夜正长兮风淅淅。魂魄结兮天沉沉，鬼神聚兮云幂幂。日光寒兮草短，月色苦兮霜白。伤心惨目，有如是耶！\n　　吾闻之：牧用赵卒，大破林胡，开地千里，遁逃匈奴。汉倾天下，财殚力痡。任人而已，岂在多乎！周逐猃狁，北至太原。既城朔方，全师而还。饮至策勋，和乐且闲。穆穆棣棣，君臣之间。秦起长城，竟海为关。荼毒生民，万里朱殷。汉击匈奴，虽得阴山，枕骸徧野，功不补患。\n　　苍苍蒸民，谁无父母？提携捧负，畏其不寿。谁无兄弟？如足如手。谁无夫妇？如宾如友。生也何恩，杀之何咎？其存其没，家莫闻知。人或有言，将信将疑。悁悁心目，寤寐见之。布奠倾觞，哭望天涯。天地为愁，草木凄悲。吊祭不至，精魂无依。必有凶年，人其流离。呜呼噫嘻！时耶命耶？从古如斯！为之奈何？守在四夷。 \n"}
{"title": "诉衷情·夜来沉醉卸妆迟", "industry": "宋代", "author": "李清照", "content": "\n夜来沉醉卸妆迟，梅萼插残枝。酒醒熏破春睡，梦远不成归。人悄悄，月依依，翠帘垂。更挼残蕊，更捻余香，更得些时。\n"}
{"title": "千秋岁·数声鶗鴂", "industry": "宋代", "author": "张先", "content": "\n数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。(凝残月 一作：孤灯灭)\n"}
{"title": "代悲白头翁", "industry": "唐代", "author": "刘希夷", "content": "\n洛阳城东桃李花，飞来飞去落谁家？洛阳女儿惜颜色，坐见落花长叹息。今年花落颜色改，明年花开复谁在？已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台文锦绣，将军楼阁画神仙。一朝卧病无相识，三春行乐在谁边？宛转蛾眉能几时？须臾鹤发乱如丝。但看古来歌舞地，唯有黄昏鸟雀悲。\n"}
{"title": "三台·清明应制", "industry": "宋代", "author": "万俟咏", "content": "\n见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。 乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。 正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。\n"}
{"title": "曲江二首", "industry": "唐代", "author": "杜甫", "content": "\n一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，苑边高冢卧麒麟。细推物理须行乐，何用浮荣绊此身。\n朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。\n"}
{"title": "忆江南·多少恨", "industry": "五代", "author": "李煜", "content": "\n多少恨，昨夜梦魂中。还似旧时游上苑，车如流水马如龙。花月正春风。\n"}
{"title": "寄黄几复", "industry": "宋代", "author": "黄庭坚", "content": "\n我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想见读书头已白，隔溪猿哭瘴溪藤。(想见 一作：想得)\n"}
{"title": "踏莎行·候馆梅残", "industry": "宋代", "author": "欧阳修", "content": "\n候馆梅残，溪桥柳细。草薰风暖摇征辔。离愁渐远渐无穷，迢迢不断如春水。 寸寸柔肠，盈盈粉泪。楼高莫近危阑倚。平芜尽处是春山，行人更在春山外。\n"}
{"title": "鹧鸪天·雪照山城玉指寒", "industry": "宋代", "author": "刘著", "content": "\n雪照山城玉指寒，一声羌管怨楼间。江南几度梅花发，人在天涯鬓已斑。星点点，月团团。倒流河汉入杯盘。翰林风月三千首，寄与吴姬忍泪看。\n"}
{"title": "扬子江", "industry": "宋代", "author": "文天祥", "content": "\n几日随风北海游，回从扬子大江头。臣心一片磁针石，不指南方不肯休。\n"}
{"title": "国风·鄘风·相鼠", "industry": "先秦", "author": "佚名", "content": "\n相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼，人而无礼！胡不遄死？\n"}
{"title": "咏怀古迹五首·其三", "industry": "唐代", "author": "杜甫", "content": "\n群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归夜月魂。(夜月 一作：月夜 环 一作：环)千载琵琶作胡语，分明怨恨曲中论。\n"}
{"title": "北风行", "industry": "唐代", "author": "李白", "content": "\n烛龙栖寒门，光曜犹旦开。日月照之何不及此？惟有北风号怒天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金鞞靫。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。\n"}
{"title": "山中与裴秀才迪书", "industry": "唐代", "author": "王维", "content": "\n　　近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。\n　　北涉玄灞，清月映郭。夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，多思曩昔，携手赋诗，步仄径，临清流也。\n　　当待春中，草木蔓发，春山可望，轻鲦出水，白鸥矫翼，露湿青皋，麦陇朝雊，斯之不远，倘能从我游乎？非子天机清妙者，岂能以此不急之务相邀。然是中有深趣矣！无忽。因驮黄檗人往，不一，山中人王维白。 \n"}
{"title": "燕歌行", "industry": "唐代", "author": "高适", "content": "\n开元二十六年，客有从御史大夫张公出塞而还者；作《燕歌行》以示适，感征戍之事，因而和焉。\n汉家烟尘在东北，汉将辞家破残贼。男儿本自重横行，天子非常赐颜色。摐金伐鼓下榆关，旌旆逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生，美人帐下犹歌舞。大漠穷秋塞草腓，孤城落日斗兵稀。身当恩遇常轻敌，力尽关山未解围。(常轻敌 一作：恒轻敌)铁衣远戍辛勤久，玉箸应啼别离后。少妇城南欲断肠，征人蓟北空回首。边庭飘飖那可度，绝域苍茫更何有。(飘飖 一作：飘飘)杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。\n"}
{"title": "除夜 / 巴山道中除夜书怀", "industry": "唐代", "author": "崔涂", "content": "\n迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新。\n"}
{"title": "玉阶怨", "industry": "唐代", "author": "李白", "content": "\n玉阶生白露，夜久侵罗袜。却下水晶帘，玲珑望秋月。(水晶 一作 水精)\n"}
{"title": "题弟侄书堂", "industry": "唐代", "author": "杜荀鹤", "content": "\n何事居穷道不穷，乱时还与静时同。家山虽在干戈地，弟侄常修礼乐风。窗竹影摇书案上，野泉声入砚池中。少年辛苦终身事，莫向光阴惰寸功。\n"}
{"title": "和子由渑池怀旧", "industry": "宋代", "author": "苏轼", "content": "\n人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。\n"}
{"title": "桂枝香·金陵怀古", "industry": "宋代", "author": "王安石", "content": "\n登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。(归帆 一作：征帆)念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。\n"}
{"title": "太常引·建康中秋夜为吕叔潜赋", "industry": "宋代", "author": "辛弃疾", "content": "\n一轮秋影转金波，飞镜又重磨。把酒问姮娥：被白发、欺人奈何？乘风好去，长空万里，直下看山河。斫去桂婆娑，人道是、清光更多。\n"}
{"title": "中秋", "industry": "唐代", "author": "司空图", "content": "\n闲吟秋景外，万事觉悠悠。此夜若无月，一年虚过秋。\n"}
{"title": "郑伯克段于鄢", "industry": "先秦", "author": "左丘明", "content": "\n　　初，郑武公娶于申，曰武姜，生庄公及共叔段。庄公寤生，惊姜氏，故名曰寤生，遂恶之。爱共叔段，欲立之。亟请于武公，公弗许。\n　　及庄公即位，为之请制。公曰：“制，岩邑也，虢叔死焉。佗邑唯命。”请京，使居之，谓之京城大叔。祭仲曰：“都城过百雉，国之害也。先王之制：大都不过参国之一，中五之一，小九之一。今京不度，非制也，君将不堪。”公曰：“姜氏欲之，焉辟害？”对曰：“姜氏何厌之有！不如早为之所，无使滋蔓，蔓难图也。蔓草犹不可除，况君之宠弟乎！”公曰：“多行不义，必自毙，子姑待之。”\n　　既而大叔命西鄙北鄙贰于己。公子吕曰：“国不堪贰，君将若之何？欲与大叔，臣请事之；若弗与，则请除之。无生民心。”公曰：“无庸，将自及。”大叔又收贰以为己邑，至于廪延。子封曰：“可矣，厚将得众。”公曰：“不义，不暱，厚将崩。”\n　　大叔完聚，缮甲兵，具卒乘，将袭郑。夫人将启之。公闻其期，曰：“可矣！”命子封帅车二百乘以伐京。京叛大叔段，段入于鄢，公伐诸鄢。五月辛丑，大叔出奔共。\n　　书曰：“郑伯克段于鄢。”段不弟，故不言弟；如二君，故曰克；称郑伯，讥失教也；谓之郑志。不言出奔，难之也。\n　　遂寘姜氏于城颍，而誓之曰：“不及黄泉，无相见也。”既而悔之。颍考叔为颍谷封人，闻之，有献于公，公赐之食，食舍肉。公问之，对曰：“小人有母，皆尝小人之食矣，未尝君之羹，请以遗之。”公曰：“尔有母遗，繄我独无！”颍考叔曰：“敢问何谓也？”公语之故，且告之悔。对曰：“君何患焉？若阙地及泉，隧而相见，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也洩洩。”遂为母子如初。\n　　君子曰：“颍考叔，纯孝也，爱其母，施及庄公。《诗》曰：‘孝子不匮，永锡尔类。’其是之谓乎！”\n"}
{"title": "国风·邶风·绿衣", "industry": "先秦", "author": "佚名", "content": "\n绿兮衣兮，绿衣黄里。心之忧矣，曷维其已？(黄里 一作：黄裹)绿兮衣兮，绿衣黄裳。心之忧矣，曷维其亡？绿兮丝兮，女所治兮。我思古人，俾无訧兮。絺兮绤兮，凄其以风。我思古人，实获我心。\n"}
{"title": "铁杵磨针", "industry": "明代", "author": "郑之珍", "content": "\n磨针溪，在眉州象耳山下。世传李太白读书山中，未成，弃去。过小溪，逢老媪方磨铁杵，问之，曰：“欲作针。”太白感其意，还卒业。媪自言姓武。今溪旁有武氏岩。\n"}
{"title": "扁鹊见蔡桓公", "industry": "先秦", "author": "韩非", "content": "\n　　扁鹊见蔡桓公，立有间，扁鹊曰：“君有疾在腠理，不治将恐深。”桓侯曰：“寡人无疾。”扁鹊出，桓侯曰：“医之好治不病以为功！”\n　　居十日，扁鹊复见，曰：“君之病在肌肤，不治将益深。”桓侯不应。扁鹊出，桓侯又不悦。\n　　居十日，扁鹊复见，曰：“君之病在肠胃，不治将益深。”桓侯又不应。扁鹊出，桓侯又不悦。\n　　居十日，扁鹊望桓侯而还走。桓侯故使人问之，扁鹊曰：“疾在腠理，汤熨之所及也；在肌肤，针石之所及也；在肠胃，火齐之所及也；在骨髓，司命之所属，无奈何也。今在骨髓，臣是以无请也。”\n　　居五日，桓侯体痛，使人索扁鹊，已逃秦矣。桓侯遂死。\n"}
{"title": "西塞山怀古", "industry": "唐代", "author": "刘禹锡", "content": "\n王濬楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。今逢四海为家日，故垒萧萧芦荻秋。\n"}
{"title": "灞上秋居", "industry": "唐代", "author": "马戴", "content": "\n灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。\n"}
{"title": "硕人", "industry": "先秦", "author": "佚名", "content": "\n硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。\n"}
{"title": "晏子谏杀烛邹", "industry": "先秦", "author": "刘向 编", "content": "\n　　齐景公好弋，使烛邹主鸟而亡之。公怒，诏吏欲杀之。晏子曰： “烛邹有罪三，请数之以其罪杀之。”公曰：“可。”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士 ，是罪三也。数烛邹罪已毕，请杀之 。”公曰：“勿杀！寡人闻命矣。”\n"}
{"title": "游子吟", "industry": "唐代", "author": "李益", "content": "\n女羞夫婿薄，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。\n"}
{"title": "金错刀行", "industry": "宋代", "author": "陆游", "content": "\n黄金错刀白玉装，夜穿窗扉出光芒。丈夫五十功未立，提刀独立顾八荒。京华结交尽奇士，意气相期共生死。千年史册耻无名，一片丹心报天子。尔来从军天汉滨，南山晓雪玉嶙峋。呜呼！楚虽三户能亡秦，岂有堂堂中国空无人！\n"}
{"title": "小松", "industry": "唐代", "author": "杜荀鹤", "content": "\n自小刺头深草里，而今渐觉出蓬蒿。 时人不识凌云木，直待凌云始道高。\n"}
{"title": "自嘲", "industry": "近代", "author": "鲁迅", "content": "\n运交华盖欲何求，未敢翻身已碰头。破帽遮颜过闹市，漏船载酒泛中流。横眉冷对千夫指，俯首甘为孺子牛。躲进小楼成一统，管他冬夏与春秋。\n"}
{"title": "少年游·离多最是", "industry": "宋代", "author": "晏几道", "content": "\n离多最是，东西流水，终解两相逢。浅情终似，行云无定，犹到梦魂中。可怜人意，薄于云水，佳会更难重。细想从来，断肠多处，不与今番同。\n"}
{"title": "国风·邶风·柏舟", "industry": "先秦", "author": "佚名", "content": "\n泛彼柏舟，亦泛其流。耿耿不寐，如有隐忧。微我无酒，以敖以游。我心匪鉴，不可以茹。亦有兄弟，不可以据。薄言往愬，逢彼之怒。我心匪石，不可转也。我心匪席，不可卷也。威仪棣棣，不可选也。忧心悄悄，愠于群小。觏闵既多，受侮不少。静言思之，寤辟有摽。日居月诸，胡迭而微？心之忧矣，如匪浣衣。静言思之，不能奋飞。\n"}
{"title": "清平乐·红笺小字", "industry": "宋代", "author": "晏殊", "content": "\n红笺小字。说尽平生意。鸿雁在云鱼在水。惆怅此情难寄。 斜阳独倚西楼。遥山恰对帘钩。人面不知何处，绿波依旧东流。\n"}
{"title": "春日忆李白", "industry": "唐代", "author": "杜甫", "content": "\n白也诗无敌，飘然思不群。清新庾开府，俊逸鲍参军。渭北春天树，江东日暮云。何时一樽酒，重与细论文。\n"}
{"title": "秋声赋", "industry": "宋代", "author": "欧阳修", "content": "\n　　欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。其触于物也，鏦鏦铮铮，金铁皆鸣；又如赴敌之兵，衔枚疾走，不闻号令，但闻人马之行声。予谓童子：“此何声也？汝出视之。”童子曰：“星月皎洁，明河在天，四无人声，声在树间。” \n　　余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱。其所以摧败零落者，乃其一气之余烈。夫秋，刑官也，于时为阴；又兵象也，于行用金，是谓天地之义气，常以肃杀而为心。天之于物，春生秋实，故其在乐也，商声主西方之音，夷则为七月之律。商，伤也，物既老而悲伤；夷，戮也，物过盛而当杀。” (余曰 一作：予曰)\n　　“嗟乎！草木无情，有时飘零。人为动物，惟物之灵；百忧感其心，万事劳其形；有动于中，必摇其精。而况思其力之所不及，忧其智之所不能；宜其渥然丹者为槁木，黟然黑者为星星。奈何以非金石之质，欲与草木而争荣？念谁为之戕贼，亦何恨乎秋声！” \n　　童子莫对，垂头而睡。但闻四壁虫声唧唧，如助予之叹息。 \n"}
{"title": "离思五首", "industry": "唐代", "author": "元稹", "content": "\n自爱残妆晓镜中，环钗漫篸绿丝丛。须臾日射胭脂颊，一朵红苏旋欲融。\n山泉散漫绕阶流，万树桃花映小楼。闲读道书慵未起，水晶帘下看梳头。\n红罗著压逐时新，吉了花纱嫩麴尘。第一莫嫌材地弱，些些纰缦最宜人。\n曾经沧海难为水，除却巫山不是云。取次花丛懒回顾，半缘修道半缘君。\n寻常百种花齐发，偏摘梨花与白人。今日江头两三树，可怜和叶度残春。\n"}
{"title": "为学一首示子侄", "industry": "清代", "author": "彭端淑", "content": "\n　　天下事有难易乎？为之，则难者亦易矣；不为，则易者亦难矣。人之为学有难易乎？学之，则难者亦易矣；不学，则易者亦难矣。\n　　吾资之昏，不逮人也，吾材之庸，不逮人也；旦旦而学之，久而不怠焉，迄乎成，而亦不知其昏与庸也。吾资之聪，倍人也，吾材之敏，倍人也；屏弃而不用，其与昏与庸无以异也。圣人之道，卒于鲁也传之。然则昏庸聪敏之用，岂有常哉？ \n　　蜀之鄙有二僧：其一贫，其一富。贫者语于富者曰：“吾欲之南海，何如？”富者曰：“子何恃而往？”曰：“吾一瓶一钵足矣。”富者曰：“吾数年来欲买舟而下，犹未能也。子何恃而往！”越明年，贫者自南海还，以告富者，富者有惭色。 \n　　西蜀之去南海，不知几千里也，僧富者不能至而贫者至焉。人之立志，顾不如蜀鄙之僧哉?是故聪与敏，可恃而不可恃也；自恃其聪与敏而不学者，自败者也。昏与庸，可限而不可限也；不自限其昏与庸，而力学不倦者，自力者也。\n"}
{"title": "和董传留别", "industry": "宋代", "author": "苏轼", "content": "\n粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。\n"}
{"title": "蚕妇", "industry": "宋代", "author": "张俞", "content": "\n昨日入城市，归来泪满巾。遍身罗绮者，不是养蚕人。\n"}
{"title": "国风·郑风·野有蔓草", "industry": "先秦", "author": "佚名", "content": "\n野有蔓草，零露漙兮。有美一人，清扬婉兮。邂逅相遇，适我愿兮。野有蔓草，零露瀼瀼。有美一人，婉如清扬。邂逅相遇，与子偕臧。\n"}
{"title": "汴京元夕", "industry": "明代", "author": "李梦阳", "content": "\n中山孺子倚新妆，郑女燕姬独擅场。齐唱宪王春乐府，金梁桥外月如霜。\n"}
{"title": "共工怒触不周山", "industry": "未知", "author": "佚名", "content": "\n　　昔者，共工与颛顼争为帝，怒而触不周之山，天柱折，地维绝。天倾西北，故日月星辰移焉；地不满东南，故水潦尘埃归焉。\n"}
{"title": "湘春夜月·近清明", "industry": "宋代", "author": "黄孝迈", "content": "\n近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。 空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。\n"}
{"title": "九歌·湘夫人", "industry": "先秦", "author": "屈原", "content": "\n帝子降兮北渚，目眇眇兮愁予。袅袅兮秋风，洞庭波兮木叶下。(袅袅 一作：渺渺)登白薠兮骋望，与佳期兮夕张。鸟何萃兮苹中，罾何为兮木上。沅有芷兮澧有兰，思公子兮未敢言。荒忽兮远望，观流水兮潺湲。麋何食兮庭中？蛟何为兮水裔？朝驰余马兮江皋，夕济兮西澨。闻佳人兮召予，将腾驾兮偕逝。筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡。合百草兮实庭，建芳馨兮庑门。九嶷缤兮并迎，灵之来兮如云。捐余袂兮江中，遗余褋兮澧浦。搴汀洲兮杜若，将以遗兮远者；时不可兮骤得，聊逍遥兮容与！\n"}
{"title": "题诗后", "industry": "唐代", "author": "贾岛", "content": "\n两句三年得，一吟双泪流。知音如不赏，归卧故山秋。\n"}
{"title": "破阵子·掷地刘郎玉斗", "industry": "宋代", "author": "辛弃疾", "content": "\n\n掷地刘郎玉斗，挂帆西子扁舟。千古风流今在此，万里功名莫放休。君王三百州。燕雀岂知鸿鹄，貂蝉元出兜鍪。却笑泸溪如斗大，肯把牛刀试手不？寿君双玉瓯。\n"}
{"title": "画鸡", "industry": "明代", "author": "唐寅", "content": "\n头上红冠不用裁，满身雪白走将来。平生不敢轻言语，一叫千门万户开。\n"}
{"title": "贺新郎·甚矣吾衰矣", "industry": "宋代", "author": "辛弃疾", "content": "\n\n甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。\n"}
{"title": "读山海经·其十", "industry": "魏晋", "author": "陶渊明", "content": "\n精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。(辰 一作：晨)\n"}
{"title": "对雪", "industry": "唐代", "author": "杜甫", "content": "\n战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。\n"}
{"title": "过华清宫绝句三首", "industry": "唐代", "author": "杜牧", "content": "\n长安回望绣成堆，山顶千门次第开。一骑红尘妃子笑，无人知是荔枝来。\n新丰绿树起黄埃，数骑渔阳探使回。霓裳一曲千峰上，舞破中原始下来。\n万国笙歌醉太平，倚天楼殿月分明。云中乱拍禄山舞，风过重峦下笑声。\n"}
{"title": "辋川闲居赠裴秀才迪", "industry": "唐代", "author": "王维", "content": "\n寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。(馀 一作 余)复值接舆醉，狂歌五柳前。\n"}
{"title": "梦微之", "industry": "唐代", "author": "白居易", "content": "\n夜来携手梦同游，晨起盈巾泪莫收。漳浦老身三度病，咸阳宿草八回秋。君埋泉下泥销骨，我寄人间雪满头。阿卫韩郎相次去，夜台茫昧得知不？\n"}
{"title": "赏牡丹", "industry": "唐代", "author": "刘禹锡", "content": "\n庭前芍药妖无格，池上芙蕖净少情。唯有牡丹真国色，花开时节动京城。\n"}
{"title": "卜算子·不是爱风尘", "industry": "宋代", "author": "严蕊", "content": "\n不是爱风尘，似被前缘误。花落花开自有时，总赖东君主。去也终须去，住也如何住！若得山花插满头，莫问奴归处。\n"}
{"title": "邯郸冬至夜思家", "industry": "唐代", "author": "白居易", "content": "\n邯郸驿里逢冬至，抱膝灯前影伴身。 想得家中夜深坐，还应说着远行人。\n"}
{"title": "咏蝉 / 在狱咏蝉", "industry": "唐代", "author": "骆宾王", "content": "\n西陆蝉声唱，南冠客思深。(客思深 一作：客思侵)不堪玄鬓影，来对白头吟。(不堪 一作：那堪)露重飞难进，风多响易沉。无人信高洁，谁为表予心？\n"}
{"title": "无题·飒飒东风细雨来", "industry": "唐代", "author": "李商隐", "content": "\n飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰！\n"}
{"title": "水仙子·夜雨", "industry": "元代", "author": "徐再思", "content": "\n一声梧叶一声秋，一点芭蕉一点愁，三更归梦三更后。落灯花，棋未收，叹新丰逆旅淹留。枕上十年事，江南二老忧，都到心头。\n"}
{"title": "国风·周南·芣苢", "industry": "先秦", "author": "佚名", "content": "\n采采芣苢，薄言采之。采采芣苢，薄言有之。采采芣苢，薄言掇之。采采芣苢，薄言捋之。采采芣苢，薄言袺之。采采芣苢，薄言襭之。\n"}
{"title": "赠别二首", "industry": "唐代", "author": "杜牧", "content": "\n娉娉袅袅十三余，豆蔻梢头二月初。春风十里扬州路，卷上珠帘总不如。\n多情却似总无情，唯觉樽前笑不成。蜡烛有心还惜别，替人垂泪到天明。\n"}
{"title": "卖柑者言", "industry": "明代", "author": "刘基", "content": "\n　　杭有卖果者，善藏柑，涉寒暑不溃。出之烨然，玉质而金色。置于市，贾十倍，人争鬻之。\n　　予贸得其一，剖之，如有烟扑口鼻，视其中，则干若败絮。予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也！”\n　　卖者笑曰：“吾业是有年矣，吾赖是以食吾躯。吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。\n　　今夫佩虎符、坐皋比者，洸洸乎干城之具也，果能授孙、吴之略耶？ 峨大冠、 拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑！”\n　　予默默无以应。退而思其言，类东方生滑稽之流。岂其愤世疾邪者耶？而托于柑以讽耶？ \n"}
{"title": "国风·邶风·式微", "industry": "先秦", "author": "佚名", "content": "\n式微，式微，胡不归？微君之故，胡为乎中露！式微，式微，胡不归？微君之躬，胡为乎泥中！\n"}
{"title": "诉衷情·永夜抛人何处去", "industry": "唐代", "author": "顾夐", "content": "\n永夜抛人何处去？绝来音。香阁掩，眉敛，月将沉。争忍不相寻？怨孤衾。换我心，为你心，始知相忆深。\n"}
{"title": "读孟尝君传", "industry": "宋代", "author": "王安石", "content": "\n　　世皆称孟尝君能得士，士以故归之，而卒赖其力以脱于虎豹之秦。嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。\n"}
{"title": "鹧鸪", "industry": "唐代", "author": "郑谷", "content": "\n暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深日向西。\n"}
{"title": "归园田居·其二", "industry": "魏晋", "author": "陶渊明", "content": "\n野外罕人事，穷巷寡轮鞅。白日掩荆扉，虚室绝尘想。时复墟曲中，披草共来往。(墟曲中 一作：墟曲人)相见无杂言，但道桑麻长。桑麻日已长，我土日已广。常恐霜霰至，零落同草莽。\n"}
{"title": "鹊踏枝·谁道闲情抛掷久", "industry": "五代", "author": "冯延巳", "content": "\n谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。(敢辞 一作：不辞)河畔青芜堤上柳，为问新愁，何事年年有？独立小桥风满袖，平林新月人归后。\n"}
{"title": "望驿台", "industry": "唐代", "author": "白居易", "content": "\n靖安宅里当窗柳，望驿台前扑地花。(扑地花 一作：铺地花)两处春光同日尽，居人思客客思家。\n"}
{"title": "庐山谣寄卢侍御虚舟", "industry": "唐代", "author": "李白", "content": "\n我本楚狂人，凤歌笑孔丘。手持绿玉杖，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张。影落明湖青黛光，金阙前开二峰长，银河倒挂三石梁。香炉瀑布遥相望，回崖沓嶂凌苍苍。翠影红霞映朝日，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。\n"}
{"title": "秋思", "industry": "宋代", "author": "陆游", "content": "\n利欲驱人万火牛，江湖浪迹一沙鸥。日长似岁闲方觉，事大如天醉亦休。砧杵敲残深巷月，井梧摇落故园秋。欲舒老眼无高处，安得元龙百尺楼。\n"}
{"title": "三人成虎", "industry": "两汉", "author": "刘向", "content": "\n　　庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人疑之矣。’‘三人言市有虎，王信之乎？’王曰：‘寡人信之矣。’庞葱曰：‘夫市之无虎明矣，然而三人言而成虎。今邯郸去大梁也远于市，而议臣者过于三人，愿王察之。’王曰：‘寡人自为知。’于是辞行，而谗言先至。后太子罢质，果不得见。(庞葱 一作：庞恭)\n"}
{"title": "海棠春·已未清明对海棠有赋", "industry": "宋代", "author": "吴潜", "content": "\n海棠亭午沾疏雨。便一饷、胭脂尽吐。老去惜花心，相对花无语。 羽书万里飞来处。报扫荡、狐嗥兔舞。濯锦古江头，飞景还如许。\n"}
{"title": "遣悲怀三首·其二", "industry": "唐代", "author": "元稹", "content": "\n昔日戏言身后意，今朝都到眼前来。(身后意 一作：身后事)衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。\n"}
{"title": "怨", "industry": "明代", "author": "冯小青", "content": "\n新妆竟与画图争，知是昭阳第几名？瘦影自临春水照，卿须怜我我怜卿。\n"}
{"title": "己亥岁二首·僖宗广明元年", "industry": "唐代", "author": "曹松", "content": "\n泽国江山入战图，生民何计乐樵苏。 凭君莫话封侯事，一将功成万骨枯。 \n传闻一战百神愁，两岸强兵过未休。 谁道沧江总无事，近来长共血争流。\n"}
{"title": "梦江南·千万恨", "industry": "唐代", "author": "温庭筠", "content": "\n千万恨，恨极在天涯。山月不知心里事，水风空落眼前花，摇曳碧云斜。\n"}
{"title": "雨晴", "industry": "唐代", "author": "王驾", "content": "\n雨前初见花间蕊，雨后兼无叶里花。蛱蝶飞来过墙去，却疑春色在邻家。(版本一) \n雨前初见花间蕊，雨后全无叶底花。蜂蝶纷纷过墙去，却疑春色在邻家。(版本二)\n"}
{"title": "听弹琴", "industry": "唐代", "author": "刘长卿", "content": "\n泠泠七弦上，静听松风寒。(七弦 一作：七丝)古调虽自爱，今人多不弹。\n"}
{"title": "早春呈水部张十八员外二首", "industry": "唐代", "author": "韩愈", "content": "\n天街小雨润如酥，草色遥看近却无。最是一年春好处，绝胜烟柳满皇都。\n莫道官忙身老大，即无年少逐春心。凭君先到江头看，柳色如今深未深。\n"}
{"title": "咏早梅 / 扬州法曹梅花盛开", "industry": "南北朝", "author": "何逊", "content": "\n兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。\n"}
{"title": "凉州词", "industry": "唐代", "author": "孟浩然", "content": "\n浑成紫檀金屑文，作得琵琶声入云。 胡地迢迢三万里，那堪马上送明君。 异方之乐令人悲，羌笛胡笳不用吹。 坐看今夜关山月，思杀边城游侠儿。\n"}
{"title": "天仙子·水调数声持酒听", "industry": "宋代", "author": "张先", "content": "\n水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。\n"}
{"title": "积雨辋川庄作 / 秋归辋川庄作", "industry": "唐代", "author": "王维", "content": "\n积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。\n"}
{"title": "卜算子·答施", "industry": "宋代", "author": "乐婉", "content": "\n相思似海深，旧事如天远。泪滴千千万万行，更使人、愁肠断。要见无因见，拚了终难拚。若是前生未有缘，待重结、来生愿。\n"}
{"title": "点绛唇·闺思", "industry": "宋代", "author": "李清照", "content": "\n寂寞深闺，柔肠一寸愁千缕。惜春春去。几点催花雨。倚遍阑干，只是无情绪。人何处。连天衰草，望断归来路。(草 一作：芳)\n"}
{"title": "临江仙·夜登小阁忆洛中旧游", "industry": "宋代", "author": "陈与义", "content": "\n忆昔午桥桥上饮，坐中多是豪英。长沟流月去无声。杏花疏影里，吹笛到天明。 二十余年如一梦，此身虽在堪惊。闲登小阁看新晴。古今多少事，渔唱起三更。\n"}
{"title": "郊行即事", "industry": "宋代", "author": "程颢", "content": "\n芳原绿野恣行事，春入遥山碧四围。兴逐乱红穿柳巷，困临流水坐苔矶。莫辞盏酒十分劝，只恐风花一片飞。况是清明好天气，不妨游衍莫忘归。\n"}
{"title": "宋定伯捉鬼", "industry": "魏晋", "author": "干宝", "content": "\n　　南阳宋定伯,年少时，夜行逢鬼。问之，鬼言：“我是鬼。”鬼问：“汝复谁？”定伯诳之，言：“我亦鬼。”鬼问：“欲至何所？”答曰：“欲至宛市。”鬼言：“我亦欲至宛市。”遂行。\n　　数里，鬼言：“步行太亟，可共递相担，何如？”定伯曰：“大善。”鬼便先担定伯数里。鬼言：“卿太重，将非鬼也？”定伯言：“我新鬼，故身重耳。”定伯因复担鬼，鬼略无重。如是再三。定伯复言：“我新鬼，不知有何所畏忌？”鬼答言：“惟不喜人唾。”于是共行。道遇水，定伯令鬼先渡，听之，了然无声音。定伯自渡，漕漼作声。鬼复言：“何以作声？”定伯曰：“新死，不习渡水故耳，勿怪吾也。”\n　　行欲至宛市，定伯便担鬼著肩上，急持之。鬼大呼，声咋咋然，索下，不复听之。径至宛市中下著地，化为一羊，便卖之恐其变化，唾之。得钱千五百，乃去。于时石崇言：“定伯卖鬼,得钱千五百文。”\n"}
{"title": "墨梅", "industry": "宋代", "author": "张嵲", "content": "\n山边幽谷水边村，曾被疏花断客魂。犹恨东风无意思，更吹烟雨暗黄昏。\n"}
{"title": "蒹葭", "industry": "唐代", "author": "杜甫", "content": "\n摧折不自守，秋风吹若何。暂时花戴雪，几处叶沉波。体弱春风早，丛长夜露多。江湖后摇落，亦恐岁蹉跎。\n"}
{"title": "岁暮到家 / 岁末到家", "industry": "清代", "author": "蒋士铨", "content": "\n爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。\n"}
{"title": "终南山", "industry": "唐代", "author": "王维", "content": "\n太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。\n"}
{"title": "夏夜追凉", "industry": "宋代", "author": "杨万里", "content": "\n夜热依然午热同，开门小立月明中。竹深树密虫鸣处，时有微凉不是风。\n"}
{"title": "咏柳", "industry": "宋代", "author": "曾巩", "content": "\n乱条犹未变初黄，倚得东风势便狂。解把飞花蒙日月，不知天地有清霜。\n"}
{"title": "送别诗", "industry": "隋代", "author": "佚名", "content": "\n杨柳青青著地垂，杨花漫漫搅天飞。柳条折尽花飞尽，借问行人归不归？\n"}
{"title": "东栏梨花", "industry": "宋代", "author": "苏轼", "content": "\n梨花淡白柳深青，柳絮飞时花满城。惆怅东栏一株雪，人生看得几清明。\n"}
{"title": "醉赠刘二十八使君", "industry": "唐代", "author": "白居易", "content": "\n为我引杯添酒饮，与君把箸击盘歌。诗称国手徒为尔，命压人头不奈何。举眼风光长寂寞，满朝官职独蹉跎。亦知合被才名折，二十三年折太多。\n"}
{"title": "晚晴", "industry": "唐代", "author": "李商隐", "content": "\n深居俯夹城，春去夏犹清。天意怜幽草，人间重晚晴。 并添高阁迥，微注小窗明。越鸟巢干后，归飞体更轻。\n"}
{"title": "国风·卫风·淇奥", "industry": "先秦", "author": "佚名", "content": "\n瞻彼淇奥，绿竹猗猗。有匪君子，如切如磋，如琢如磨。瑟兮僩兮，赫兮咺兮。有匪君子，终不可谖兮。瞻彼淇奥，绿竹青青。有匪君子，充耳琇莹，会弁如星。瑟兮僩兮，赫兮咺兮。有匪君子，终不可谖兮。瞻彼淇奥，绿竹如箦。有匪君子，如金如锡，如圭如璧。宽兮绰兮，猗重较兮。善戏谑兮，不为虐兮。\n"}
{"title": "竹枝词·山桃红花满上头", "industry": "唐代", "author": "刘禹锡", "content": "\n山桃红花满上头，蜀江春水拍山流。花红易衰似郎意，水流无限似侬愁。\n"}
{"title": "竹枝词·山桃红花满上头", "industry": "唐代", "author": "刘禹锡", "content": "\n山桃红花满上头，蜀江春水拍山流。花红易衰似郎意，水流无限似侬愁。\n"}
{"title": "临江仙·梅", "industry": "宋代", "author": "李清照", "content": "\n庭院深深深几许，云窗雾阁春迟。为谁憔悴损芳姿。夜来清梦好，应是发南枝。 玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。\n"}
{"title": "满庭芳·山抹微云", "industry": "宋代", "author": "秦观", "content": "\n山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。(万点 一作：数点)销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。\n"}
{"title": "汉江临泛 / 汉江临眺", "industry": "唐代", "author": "王维", "content": "\n楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。\n"}
{"title": "李白墓", "industry": "唐代", "author": "白居易", "content": "\n采石江边李白坟，绕田无限草连云。可怜荒垄穷泉骨，曾有惊天动地文。但是诗人多薄命，就中沦落不过君。 \n"}
{"title": "丰乐亭游春·其三", "industry": "宋代", "author": "欧阳修", "content": "\n红树青山日欲斜，长郊草色绿无涯。游人不管春将老，来往亭前踏落花。\n"}
{"title": "春兴", "industry": "唐代", "author": "武元衡", "content": "\n杨柳阴阴细雨晴，残花落尽见流莺。春风一夜吹乡梦，又逐春风到洛城。(乡 一作：香)\n"}
{"title": "永遇乐·落日熔金", "industry": "宋代", "author": "李清照", "content": "\n落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。(熔金 一作：镕金)中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。\n"}
{"title": "长安秋望", "industry": "唐代", "author": "杜牧", "content": "\n楼倚霜树外，镜天无一毫。南山与秋色，气势两相高。\n"}
{"title": "国风·召南·鹊巢", "industry": "先秦", "author": "佚名", "content": "\n维鹊有巢，维鸠居之。之子于归，百两御之。维鹊有巢，维鸠方之。之子于归，百两将之。维鹊有巢，维鸠盈之。之子于归，百两成之。\n"}
{"title": "浣溪沙·淡荡春光寒食天", "industry": "宋代", "author": "李清照", "content": "\n淡荡春光寒食天，玉炉沉水袅残烟。梦回山枕隐花钿。 海燕未来人斗草，江梅已过柳生绵。黄昏疏雨湿秋千。\n"}
{"title": "于易水送人 / 于易水送别", "industry": "唐代", "author": "骆宾王", "content": "\n此地别燕丹，壮士发冲冠。昔时人已没，今日水犹寒。\n"}
{"title": "西江月·顷在黄州", "industry": "宋代", "author": "苏轼", "content": "\n\n照野弥弥浅浪，横空隐隐层霄。障泥未解玉骢骄，我欲醉眠芳草。可惜一溪风月，莫教踏碎琼瑶。解鞍欹枕绿杨桥，杜宇一声春晓。\n"}
{"title": "题龙阳县青草湖", "industry": "元代", "author": "唐珙", "content": "\n西风吹老洞庭波，一夜湘君白发多。醉后不知天在水，满船清梦压星河。\n"}
{"title": "伐檀", "industry": "先秦", "author": "佚名", "content": "\n坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！\n"}
{"title": "邴原泣学", "industry": "明代", "author": "礼赞", "content": "\n邴原少孤，数岁时，过书舍而泣。师曰：“童子何泣？”原曰：“孤者易伤，贫者易感。夫书者，凡得学者，有亲也。一则愿其不孤，二则羡其得学，中心伤感，故泣耳。”师恻然曰：“欲书可耳!”原曰：“无钱资。”师曰：“童子苟有志,吾徒相教,不求资也。”于是遂就书。一冬之间，诵《孝经》《论语》。\n"}
{"title": "国风·周南·兔罝", "industry": "先秦", "author": "佚名", "content": "\n肃肃兔罝，椓之丁丁。赳赳武夫，公侯干城。肃肃兔罝，施于中逵。赳赳武夫，公侯好仇。肃肃兔罝，施于中林。赳赳武夫，公侯腹心。\n"}
{"title": "蝶恋花·阅尽天涯离别苦", "industry": "清代", "author": "王国维", "content": "\n阅尽天涯离别苦，不道归来，零落花如许。花底相看无一语，绿窗春与天俱莫。(俱莫 一作：俱暮)待把相思灯下诉，一缕新欢，旧恨千千缕。最是人间留不住，朱颜辞镜花辞树。\n"}
{"title": "马上作", "industry": "明代", "author": "戚继光", "content": "\n南北驱驰报主情，江花边草笑平生。(边草 一作：边月)一年三百六十日，多是横戈马上行。\n"}
{"title": "赴戍登程口占示家人二首", "industry": "清代", "author": "林则徐", "content": "\n出门一笑莫心哀，浩荡襟怀到处开。时事难从无过立，达官非自有生来。风涛回首空三岛，尘壤从头数九垓。休信儿童轻薄语，嗤他赵老送灯台。\n力微任重久神疲，再竭衰庸定不支。苟利国家生死以，岂因祸福避趋之。谪居正是君恩厚，养拙刚于戍卒宜。戏与山妻谈故事，试吟断送老头皮。\n"}
{"title": "辛夷坞", "industry": "唐代", "author": "王维", "content": "\n木末芙蓉花，山中发红萼。涧户寂无人，纷纷开且落。\n"}
{"title": "西江夜行", "industry": "唐代", "author": "张九龄", "content": "\n遥夜人何在，澄潭月里行。悠悠天宇旷，切切故乡情。外物寂无扰，中流澹自清。念归林叶换，愁坐露华生。犹有汀洲鹤，宵分乍一鸣。\n"}
{"title": "小石城山记", "industry": "唐代", "author": "柳宗元", "content": "\n　　自西山道口径北，逾黄茅岭而下，有二道：其一西出，寻之无所得；其一少北而东，不过四十丈，土断而川分，有积石横当其垠。其上为睥睨、梁欐之形，其旁出堡坞，有若门焉。窥之正黑，投以小石，洞然有水声，其响之激越，良久乃已。环之可上，望甚远，无土壤而生嘉树美箭，益奇而坚，其疏数偃仰，类智者所施设也。\n　　噫！吾疑造物者之有无久矣。及是，愈以为诚有。又怪其不为之中州，而列是夷狄，更千百年不得一售其伎，是固劳而无用。神者傥不宜如是，则其果无乎？或曰：“以慰夫贤而辱于此者。”或曰：“其气之灵，不为伟人,而独为是物，故楚之南少人而多石。”是二者，余未信之。 \n"}
{"title": "马上作", "industry": "明代", "author": "戚继光", "content": "\n南北驱驰报主情，江花边草笑平生。(边草 一作：边月)一年三百六十日，多是横戈马上行。\n"}
{"title": "行路难·其二", "industry": "唐代", "author": "李白", "content": "\n大道如青天，我独不得出。羞逐长安社中儿，赤鸡白雉赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台？行路难，归去来！\n"}
{"title": "从军行", "industry": "隋代", "author": "卢思道", "content": "\n朔方烽火照甘泉，长安飞将出祁连。犀渠玉剑良家子，白马金羁侠少年。平明偃月屯右地，薄暮鱼丽逐左贤。谷中石虎经衔箭，山上金人曾祭天。天涯一去无穷已，蓟门迢递三千里。朝见马岭黄沙合，夕望龙城阵云起。庭中奇树已堪攀，塞外征人殊未还。白云初下天山外，浮云直向五原间。关山万里不可越，谁能坐对芳菲月。流水本自断人肠，坚冰旧来伤马骨。边庭节物与华异，冬霰秋霜春不歇。长风萧萧渡水来，归雁连连映天没。从军行，军行万里出龙庭，单于渭桥今已拜，将军何处觅功名。\n"}
{"title": "人日思归", "industry": "隋代", "author": "薛道衡", "content": "\n入春才七日，离家已二年。人归落雁后，思发在花前。\n"}
{"title": "短歌行", "industry": "唐代", "author": "李白", "content": "\n白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，与人驻颜光。\n"}
{"title": "浪淘沙·借问江潮与海水", "industry": "唐代", "author": "白居易", "content": "\n借问江潮与海水，何似君情与妾心？相恨不如潮有信，相思始觉海非深。\n"}
{"title": "送春 / 春晚", "industry": "宋代", "author": "王令", "content": "\n三月残花落更开，小檐日日燕飞来。子规夜半犹啼血，不信东风唤不回。\n"}
{"title": "鹧鸪天·有客慨然谈功名因追念少年时事戏作", "industry": "宋代", "author": "辛弃疾", "content": "\n壮岁旌旗拥万夫，锦襜突骑渡江初。燕兵夜娖银胡觮，汉箭朝飞金仆姑。追往事，叹今吾，春风不染白髭须。却将万字平戎策，换得东家种树书。\n"}
{"title": "金铜仙人辞汉歌", "industry": "唐代", "author": "李贺", "content": "\n\n茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。\n"}
{"title": "戏问花门酒家翁", "industry": "唐代", "author": "岑参", "content": "\n老人七十仍沽酒，千壶百瓮花门口。 道傍榆荚巧似钱，摘来沽酒君肯否。\n"}
{"title": "关山月", "industry": "宋代", "author": "陆游", "content": "\n和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙！遗民忍死望恢复，几处今宵垂泪痕。\n"}
{"title": "台城", "industry": "唐代", "author": "韦庄", "content": "\n江雨霏霏江草齐，六朝如梦鸟空啼。 无情最是台城柳，依旧烟笼十里堤。\n"}
{"title": "江城子·西城杨柳弄春柔", "industry": "宋代", "author": "秦观", "content": "\n西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。\n"}
{"title": "次韵陆佥宪元日春晴", "industry": "明代", "author": "王守仁", "content": "\n城里夕阳城外雪，相将十里异阴晴。也知造物曾何意，底事人心苦未平。柏府楼台衔倒影，茅茨松竹泻寒声。布衾莫谩愁僵卧，积素还多达曙明。\n"}
{"title": "葬花吟", "industry": "清代", "author": "曹雪芹", "content": "\n花谢花飞花满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去。柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼；明媚鲜妍能几时，一朝漂泊难寻觅。花开易见落难寻，阶前愁杀葬花人，独倚花锄泪暗洒，洒上空枝见血痕。杜鹃无语正黄昏，荷锄归去掩重门；青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去未闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿侬此日生双翼，随花飞到天尽头。天尽头，何处有香丘？未若锦囊收艳骨，一抔净土掩风流。质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！——程高通行本\n花谢花飞飞满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去？柳丝榆荚自芳菲，不管桃飘与李飞。桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷死葬花人。独倚花锄泪暗洒，洒上空枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞到天尽头。天尽头，何处有香丘？未若锦囊收艳骨，一抷净土掩风流！质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知有谁？试看春残花渐落，便是红颜老死时。一朝春尽红颜老，花落人亡两不知！——甲戌本\n花谢花飞花满天，红消香断有谁怜？游丝软系飘春榭，落絮轻沾扑绣帘。帘中女儿惜春莫，愁绪满怀无处诉。手把花锄出绣帘，忍踏落花来复去？柳丝榆荚自芳菲，不管桃飘与柳飞。桃李明年能再发，明岁闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷杀葬花人。独把香锄泪暗洒，洒上花枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞落天尽头。天尽头，何处有香丘？未若锦囊收艳骨，一抔冷土掩风流。质本洁来还洁去，强于污淖陷渠沟。尔今死去奴收葬，未卜奴身何日亡？奴今葬花人笑痴，他年葬奴知是谁？试看春残花渐落，便是红颜老死时！一朝春尽红颜老，花落人亡两不知。——周汝昌校本\n"}
{"title": "九日", "industry": "唐代", "author": "李白", "content": "\n今日云景好，水绿秋山明。携壶酌流霞，搴菊泛寒荣。地远松石古，风扬弦管清。窥觞照欢颜，独笑还自倾。落帽醉山月，空歌怀友生。\n"}
{"title": "行香子·天与秋光", "industry": "宋代", "author": "李清照", "content": "\n天与秋光，转转情伤，探金英知近重阳。薄衣初试，绿蚁新尝，渐一番风，一番雨，一番凉。黄昏院落，凄凄惶惶，酒醒时往事愁肠。那堪永夜，明月空床。闻砧声捣，蛩声细，漏声长。\n"}
{"title": "塞下曲", "industry": "唐代", "author": "许浑", "content": "\n夜战桑乾北，秦兵半不归。朝来有乡信，犹自寄寒衣。\n"}
{"title": "玉蝴蝶·望处雨收云断", "industry": "宋代", "author": "柳永", "content": "\n望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。 难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。\n"}
{"title": "五人墓碑记", "industry": "明代", "author": "张溥", "content": "\n　　五人者，盖当蓼洲周公之被逮，激于义而死焉者也。至于今，郡之贤士大夫请于当道，即除魏阉废祠之址以葬之；且立石于其墓之门，以旌其所为。呜呼，亦盛矣哉！\n　　夫五人之死，去今之墓而葬焉，其为时止十有一月耳。夫十有一月之中，凡富贵之子，慷慨得志之徒，其疾病而死，死而湮没不足道者，亦已众矣；况草野之无闻者欤？独五人之皦皦，何也？\n　　予犹记周公之被逮，在丙寅三月之望。吾社之行为士先者，为之声义，敛赀财以送其行，哭声震动天地。缇骑按剑而前，问：“谁为哀者？”众不能堪，抶而仆之。是时以大中丞抚吴者为魏之私人毛一鹭，公之逮所由使也；吴之民方痛心焉，于是乘其厉声以呵，则噪而相逐。中丞匿于溷藩以免。既而以吴民之乱请于朝，按诛五人，曰颜佩韦、杨念如、马杰、沈扬、周文元，即今之傫然在墓者也。\n　　然五人之当刑也，意气扬扬，呼中丞之名而詈之，谈笑以死。断头置城上，颜色不少变。有贤士大夫发五十金，买五人之头而函之，卒与尸合。故今之墓中全乎为五人也。\n　　嗟乎！大阉之乱，缙绅而能不易其志者，四海之大，有几人欤？而五人生于编伍之间，素不闻诗书之训，激昂大义，蹈死不顾，亦曷故哉？且矫诏纷出，钩党之捕遍于天下，卒以吾郡之发愤一击，不敢复有株治；大阉亦逡巡畏义，非常之谋难于猝发，待圣人之出而投缳道路，不可谓非五人之力也。\n　　由是观之，则今之高爵显位，一旦抵罪，或脱身以逃，不能容于远近，而又有剪发杜门，佯狂不知所之者，其辱人贱行，视五人之死，轻重固何如哉？是以蓼洲周公忠义暴于朝廷，赠谥褒美，显荣于身后；而五人亦得以加其土封，列其姓名于大堤之上，凡四方之士无不有过而拜且泣者，斯固百世之遇也。不然，令五人者保其首领，以老于户牖之下，则尽其天年，人皆得以隶使之，安能屈豪杰之流，扼腕墓道，发其志士之悲哉？故余与同社诸君子，哀斯墓之徒有其石也，而为之记，亦以明死生之大，匹夫之有重于社稷也。\n　　贤士大夫者，冏卿因之吴公，太史文起文公、孟长姚公也。\n"}
{"title": "山花子·风絮飘残已化萍", "industry": "清代", "author": "纳兰性德", "content": "\n风絮飘残已化萍，泥莲刚倩藕丝萦。珍重别拈香一瓣，记前生。人到情多情转薄，而今真个不多情。又到断肠回首处，泪偷零。(不多情 一作：悔多情)\n"}
{"title": "清平乐·独宿博山王氏庵", "industry": "宋代", "author": "辛弃疾", "content": "\n绕床饥鼠，蝙蝠翻灯舞。屋上松风吹急雨，破纸窗间自语。平生塞北江南，归来华发苍颜。布被秋宵梦觉，眼前万里江山。\n"}
{"title": "同儿辈赋未开海棠", "industry": "金朝", "author": "元好问", "content": "\n枝间新绿一重重， 小蕾深藏数点红。爱惜芳心莫轻吐， 且教桃李闹春风。\n"}
{"title": "风入松·危楼古镜影犹寒", "industry": "宋代", "author": "张炎", "content": "\n危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。宝光丹气共回环。水弱小舟闲。秋风难老三珠树，尚依依、脆管清弹。说与霓裳莫舞，银桥不到深山。\n"}
{"title": "送梓州李使君", "industry": "唐代", "author": "王维", "content": "\n万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢倚先贤。\n"}
{"title": "吴起守信", "industry": "明代", "author": "宋濂", "content": "\n　　昔吴起出，遇故人,而止之食。故人曰：“诺，期返而食。”起曰：“待公而食。”故人至暮不来，起不食待之。明日早，令人求故人，故人来，方与之食。起之不食以俟者，恐其自食其言也。其为信若此，宜其能服三军欤？欲服三军，非信不可也！\n"}
{"title": "桑茶坑道中", "industry": "宋代", "author": "杨万里", "content": "\n晴明风日雨干时，草满花堤水满溪。童子柳阴眠正着，一牛吃过柳阴西。\n"}
{"title": "牧童词", "industry": "唐代", "author": "李涉", "content": "\n朝牧牛，牧牛下江曲。夜牧牛，牧牛度村谷。荷蓑出林春雨细，芦管卧吹莎草绿。乱插蓬蒿箭满腰，不怕猛虎欺黄犊。\n"}
{"title": "截竿入城", "industry": "魏晋", "author": "邯郸淳 撰", "content": "\n　　鲁有执长竿入城门者，初竖执之，不可入；横执之，亦不可入。计无所出。俄有老父至，曰：“吾非圣人，但见事多矣！何不以锯中截而入？\"遂依而截之。\n"}
{"title": "水调歌头·中秋", "industry": "宋代", "author": "米芾", "content": "\n砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。\n"}
{"title": "夏日南亭怀辛大", "industry": "唐代", "author": "孟浩然", "content": "\n山光忽西落，池月渐东上。散发乘夕凉，开轩卧闲敞。荷风送香气，竹露滴清响。欲取鸣琴弹，恨无知音赏。感此怀故人，中宵劳梦想。(宵 一作：终)\n"}
{"title": "征人怨 / 征怨", "industry": "唐代", "author": "柳中庸", "content": "\n岁岁金河复玉关，朝朝马策与刀环。 三春白雪归青冢，万里黄河绕黑山。\n"}
{"title": "咏华山", "industry": "宋代", "author": "寇准", "content": "\n只有天在上，更无山与齐。举头红日近，回首白云低。\n"}
{"title": "诗经·陈风·月出", "industry": "先秦", "author": "佚名", "content": "\n月出皎兮，佼人僚兮。舒窈纠兮，劳心悄兮。月出皓兮，佼人懰兮。舒忧受兮，劳心慅兮。月出照兮，佼人燎兮。舒夭绍兮，劳心惨兮。\n"}
{"title": "国风·周南·汝坟", "industry": "先秦", "author": "佚名", "content": "\n遵彼汝坟，伐其条枚。未见君子，惄如调饥。遵彼汝坟，伐其条肄。既见君子，不我遐弃。鲂鱼赪尾，王室如毁。虽则如毁，父母孔迩。\n"}
{"title": "渔父", "industry": "先秦", "author": "佚名", "content": "\n　　屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”\n　　渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”\n　　屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎?”\n　　渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。\n"}
{"title": "定风波·两两轻红半晕腮", "industry": "宋代", "author": "苏轼", "content": "\n\n两两轻红半晕腮，依依独为使君回。若道使君无此意，何为，双花不向别人开。但看低昂烟雨里，不已。劝君休诉十分杯。更问尊前狂副使。来岁。花开时节与谁来。\n"}
{"title": "长命女·春日宴", "industry": "五代", "author": "冯延巳", "content": "\n春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。\n"}
{"title": "与诸子登岘山", "industry": "唐代", "author": "孟浩然", "content": "\n人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。(尚在 一作：字在)\n"}
{"title": "祭十二郎文", "industry": "唐代", "author": "韩愈", "content": "\n　　年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：\n　　呜呼！吾少孤，及长，不省所怙，惟兄嫂是依。中年，兄殁南方，吾与汝俱幼，从嫂归葬河阳。既又与汝就食江南。零丁孤苦，未尝一日相离也。吾上有三兄，皆不幸早世。承先人后者，在孙惟汝，在子惟吾。两世一身，形单影只。嫂尝抚汝指吾而言曰：“韩氏两世，惟此而已！”汝时尤小，当不复记忆。吾时虽能记忆，亦未知其言之悲也。\n　　吾年十九，始来京城。其后四年，而归视汝。又四年，吾往河阳省坟墓，遇汝从嫂丧来葬。又二年，吾佐董丞相于汴州，汝来省吾。止一岁，请归取其孥。明年，丞相薨。吾去汴州，汝不果来。是年，吾佐戎徐州，使取汝者始行，吾又罢去，汝又不果来。吾念汝从于东，东亦客也，不可以久；图久远者，莫如西归，将成家而致汝。呜呼！孰谓汝遽去吾而殁乎！吾与汝俱少年，以为虽暂相别，终当久相与处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也。\n　　去年，孟东野往。吾书与汝曰：“吾年未四十，而视茫茫，而发苍苍，而齿牙动摇。念诸父与诸兄，皆康强而早世。如吾之衰者，其能久存乎？吾不可去，汝不肯来，恐旦暮死，而汝抱无涯之戚也！”孰谓少者殁而长者存，强者夭而病者全乎！\n　　呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者、强者而夭殁，长者、衰者而存全乎？未可以为信也。梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣！汝之纯明宜业其家者，不克蒙其泽矣！所谓天者诚难测，而神者诚难明矣！所谓理者不可推，而寿者不可知矣！\n　　虽然，吾自今年来，苍苍者或化而为白矣，动摇者或脱而落矣。毛血日益衰，志气日益微，几何不从汝而死也。死而有知，其几何离；其无知，悲不几时，而不悲者无穷期矣。\n　　汝之子始十岁，吾之子始五岁。少而强者不可保，如此孩提者，又可冀其成立邪?呜呼哀哉！呜呼哀哉！\n　　汝去年书云：“比得软脚病，往往而剧。”吾曰：“是疾也，江南之人，常常有之。”未始以为忧也。呜呼！ 其竟以此而殒其生乎？抑别有疾而至斯极乎？\n　　汝之书，六月十七日也。东野云，汝殁以六月二日；耿兰之报无月日。盖东野之使者，不知问家人以月日；如耿兰之报，不知当言月日。东野与吾书，乃问使者，使者妄称以应之乎。其然乎？其不然乎？\n　　今吾使建中祭汝，吊汝之孤与汝之乳母。彼有食，可守以待终丧，则待终丧而取以来；如不能守以终丧，则遂取以来。其余奴婢，并令守汝丧。吾力能改葬，终葬汝于先人之兆，然后惟其所愿。\n　　呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。吾行负神明，而使汝夭；不孝不慈，而不能与汝相养以生，相守以死。一在天之涯，一在地之角，生而影不与吾形相依，死而魂不与吾梦相接。吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊颍之上，以待余年，教吾子与汝子，幸其成；长吾女与汝女，待其嫁，如此而已。\n　　呜呼，言有穷而情不可终，汝其知也邪？其不知也邪？呜呼哀哉！尚飨！ \n"}
{"title": "闻乐天授江州司马", "industry": "唐代", "author": "元稹", "content": "\n残灯无焰影幢幢，此夕闻君谪九江。 垂死病中惊坐起，暗风吹雨入寒窗。\n"}
{"title": "夏日田园杂兴", "industry": "宋代", "author": "范成大", "content": "\n梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。五月江吴麦秀寒，移秧披絮尚衣单。稻根科斗行如块，田水今年一尺宽。二麦俱秋斗百钱，田家唤作小丰年。饼炉饭甑无饥色，接到西风熟稻天。百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。小妇连宵上绢机，大耆催税急於飞。今年幸甚蚕桑熟，留得黄丝织夏衣。下田戽水出江流，高垄翻江逆上沟；地势不齐人力尽，丁男长在踏车头。昼出耘田夜绩麻，村庄儿女各当家。童孙未解供耕织，也傍桑阴学种瓜。槐叶初匀日气凉，葱葱鼠耳翠成双。三公只得三株看，闲客清阴满北窗。黄尘行客汗如浆，少住侬家漱井香；借与门前磐石坐，柳阴亭午正风凉。千顷芙蕖放棹嬉，花深迷路晚忘归。家人暗识船行处，时有惊忙小鸭飞。采菱辛苦废犁鉏，血指流丹鬼质枯。无力买田聊种水，近来湖面亦收租。蜩螗千万沸斜阳，蛙黾无边聒夜长。不把痴聋相对治，梦魂争得到藜床？\n"}
{"title": "活水亭观书有感二首·其二", "industry": "宋代", "author": "朱熹", "content": "\n昨夜江边春水生，艨艟巨舰一毛轻。向来枉费推移力，此日中流自在行。\n"}
{"title": "出塞", "industry": "清代", "author": "徐锡麟", "content": "\n军歌应唱大刀环，誓灭胡奴出玉关。只解沙场为国死，何须马革裹尸还。\n"}
{"title": "人间词话七则", "industry": "清代", "author": "王国维", "content": "\n　　有有我之境，有无我之境。“泪眼问花花不语，乱红飞过秋千去。”“可堪孤馆闭春寒，杜鹃声里斜阳暮。”有我之境也。“采菊东篱下，悠然见南山。”“寒波澹澹起，白鸟悠悠下。”无我之境也。有我之境，以我观物，故物我皆著我之色彩。无我之境，以物观物，故不知何者为我，何者为物。古人为词，写有我之境者为多，然未始不能写无我之境，此在豪杰之士能自树立耳。　　境非独谓景物也。喜怒哀乐，亦人心中之一境界。故能写真景物，真感情者，谓之有境界。否则谓之无境界。　　境界有大小，不以是而分优劣。“细雨鱼儿出，微风燕子斜”何遽不若“落日照大旗，马鸣风萧萧”。“宝帘闲挂小银钩”何遽不若“雾失楼台，月迷津渡”也。　　词至李后主而眼界始大，感慨遂深，遂变伶工之词而为士大夫之词。周介存置诸温韦之下，可为颠倒黑白矣。“自是人生长恨水长东”、“流水落花春去也，天上人间”，《金荃》《浣花》，能有此气象耶？　　古今之成大事业、大学问者，罔不经过三种之境界：“昨夜西风凋碧树。独上高楼，望尽天涯路。”此第一境界也。“衣带渐宽终不悔，为伊消得人憔悴。”此第二境界也。“众里寻他千百度，蓦然回首，那人却在，灯火阑珊处。”此第三境界也。此等语皆非大词人不能道。然遽以此意解释诸词，恐为晏欧诸公所不许也。　　大家之作，其言情也必沁人心脾，其写景也必豁人耳目。其辞脱口而出，无矫揉妆束之态。以其所见者真，所知者深也。诗词皆然。持此以衡古今之作者，可无大误也。　　诗人对宇宙人生，须入乎其内，又须出乎其外。入乎其内，故能写之。出乎其外，故能观之。入乎其内，故有生气。出乎其外，故有高致。美成能入而不出。白石以降，于此二事皆未梦见。\n"}
{"title": "琵琶行", "industry": "唐代", "author": "牛殳", "content": "\n何人劚得一片木，三尺春冰五音足。一弹决破真珠囊，迸落金盘声断续。飘飘飖飖寒丁丁，虫豸出蛰神鬼惊。秋鸿叫侣代云黑，猩猩夜啼蛮月明。潏潏汩汩声不定，胡雏学汉语未正。若似长安月蚀时，满城敲鼓声噒噒。青山飞起不压物，野水流来欲湿人。伤心忆得陈后主，春殿半酣细腰舞。黄莺百舌正相呼，玉树后庭花带雨。二妃哭处山重重，二妃没后云溶溶。夜深霜露锁空庙，零落一丛斑竹风。金谷园中草初绿，石崇一弄思归曲。当时二十四友人，手把金杯听不足。又似贾客蜀道间，千铎万磬鸣空山。未若此调呦呦兮啁啁，嘈嘈兮啾啾。引之于山，兽不能走。吹之于水，鱼不能游。方知此艺不可有，人间万事凭双手。若何为我再三弹，送却花前一尊酒。\n"}
{"title": "秋宵月下有怀", "industry": "唐代", "author": "孟浩然", "content": "\n秋空明月悬，光彩露沾湿。惊鹊栖未定，飞萤卷帘入。庭槐寒影疏，邻杵夜声急。佳期旷何许，望望空伫立。\n"}
{"title": "病牛", "industry": "宋代", "author": "李纲", "content": "\n耕犁千亩实千箱，力尽筋疲谁复伤？但得众生皆得饱，不辞羸病卧残阳。\n"}
{"title": "奉赠韦左丞丈二十二韵", "industry": "唐代", "author": "杜甫", "content": "\n纨绔不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。(读书破万卷 一作：读破万卷书)赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴十三载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，欻然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥颂佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯？\n"}
{"title": "访戴天山道士不遇", "industry": "唐代", "author": "李白", "content": "\n犬吠水声中，桃花带露浓。(露浓 一作：雨浓)树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。\n"}
{"title": "杨布打狗", "industry": "先秦", "author": "列御寇", "content": "\n　　杨朱之弟曰布，衣素衣而出。天雨，解素衣，衣缁衣而返。其狗不知，迎而吠之。杨布怒，将扑之。杨朱曰：“子无扑矣，子亦犹是也。向者使汝狗白而往黑而来，岂能无怪哉？”\n"}
{"title": "琴诗", "industry": "宋代", "author": "苏轼", "content": "\n若言琴上有琴声，放在匣中何不鸣？若言声在指头上，何不于君指上听？\n"}
{"title": "谒金门·风乍起", "industry": "五代", "author": "冯延巳", "content": "\n风乍起，吹皱一池春水。闲引鸳鸯香径里，手挼红杏蕊。斗鸭阑干独倚，碧玉搔头斜坠。终日望君君不至，举头闻鹊喜。\n"}
{"title": "玉楼春·别后不知君远近", "industry": "宋代", "author": "欧阳修", "content": "\n别后不知君远近。触目凄凉多少闷。渐行渐远渐无书，水阔鱼沉何处问。夜深风竹敲秋韵。万叶千声皆是恨。故欹单枕梦中寻，梦又不成灯又烬。\n"}
{"title": "菊花", "industry": "明代", "author": "唐寅", "content": "\n故园三径吐幽丛，一夜玄霜坠碧空。多少天涯未归客，尽借篱落看秋风。\n"}
{"title": "和张仆射塞下曲·其二", "industry": "唐代", "author": "卢纶", "content": "\n林暗草惊风，将军夜引弓。平明寻白羽，没在石棱中。\n"}
{"title": "菊花", "industry": "唐代", "author": "李商隐", "content": "\n暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。\n"}
{"title": "国风·邶风·日月", "industry": "先秦", "author": "佚名", "content": "\n日居月诸，照临下土。乃如之人兮，逝不古处？胡能有定？宁不我顾。日居月诸，下土是冒。乃如之人兮，逝不相好。胡能有定？宁不我报。日居月诸，出自东方。乃如之人兮，德音无良。胡能有定？俾也可忘。日居月诸，东方自出。父兮母兮，畜我不卒。胡能有定？报我不述。\n"}
{"title": "归园田居·其五", "industry": "魏晋", "author": "陶渊明", "content": "\n怅恨独策还，崎岖历榛曲。山涧清且浅，可以濯吾足。漉我新熟酒，只鸡招近局。日入室中暗，荆薪代明烛。欢来苦夕短，已复至天旭。\n"}
{"title": "水调歌头·昵昵儿女语", "industry": "宋代", "author": "苏轼", "content": "\n\n昵昵儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。\n"}
{"title": "无衣", "industry": "先秦", "author": "佚名", "content": "\n岂曰无衣？七兮。不如子之衣，安且吉兮。岂曰无衣？六兮。不如子之衣，安且燠兮。\n"}
{"title": "国风·召南·草虫", "industry": "先秦", "author": "佚名", "content": "\n喓喓草虫，趯趯阜螽。未见君子，忧心忡忡。亦既见止，亦既觏止，我心则降。陟彼南山，言采其蕨。未见君子，忧心惙惙。亦既见止，亦既觏止，我心则说。陟彼南山，言采其薇。未见君子，我心伤悲。亦既见止，亦既觏止，我心则夷。\n"}
{"title": "曾子杀彘 / 曾子烹彘", "industry": "先秦", "author": "韩非", "content": "\n　　曾子之妻之市，其子随之而泣。其母曰：“汝还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。\n"}
{"title": "庖丁解牛", "industry": "先秦", "author": "庄周", "content": "\n　　吾生也有涯，而知也无涯 。以有涯随无涯，殆已！已而为知者，殆而已矣！为善无近名，为恶无近刑。缘督以为经，可以保身，可以全生，可以养亲，可以尽年。\n　　庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。合于《桑林》之舞，乃中《经首》之会。\n　　文惠君曰：“嘻，善哉！技盖至此乎？”\n　　庖丁释刀对曰：“臣之所好者，道也，进乎技矣。始臣之解牛之时，所见无非牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋然已解，如土委地。提刀而立，为之四顾，为之踌躇满志，善刀而藏之。”\n　　文惠君曰：“善哉！吾闻庖丁之言，得养生焉。”\n"}
{"title": "朝三暮四", "industry": "先秦", "author": "佚名", "content": "\n宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。\n"}
{"title": "天净沙·秋", "industry": "元代", "author": "朱庭玉", "content": "\n庭前落尽梧桐，水边开彻芙蓉。解与诗人意同。辞柯霜叶，飞来就我题红。\n"}
{"title": "兰陵王·柳", "industry": "宋代", "author": "周邦彦", "content": "\n柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。\n"}
{"title": "过分水岭", "industry": "唐代", "author": "温庭筠", "content": "\n溪水无情似有情，入山三日得同行。岭头便是分头处，惜别潺湲一夜声。\n"}
{"title": "赠李白", "industry": "唐代", "author": "杜甫", "content": "\n秋来相顾尚飘蓬，未就丹砂愧葛洪。 痛饮狂歌空度日，飞扬跋扈为谁雄。\n"}
{"title": "金陵晚望", "industry": "唐代", "author": "高蟾", "content": "\n曾伴浮云归晚翠，犹陪落日泛秋声。世间无限丹青手，一片伤心画不成。\n"}
{"title": "客中初夏", "industry": "宋代", "author": "司马光", "content": "\n四月清和雨乍晴，南山当户转分明。更无柳絮因风起，惟有葵花向日倾。\n"}
{"title": "浣溪沙·雪颔霜髯不自惊", "industry": "宋代", "author": "苏轼", "content": "\n伽花彩甚奇，谓有初春之兴。因作二首，寄袁公济\n雪颔霜髯不自惊。更将翦彩发春荣。羞颜未醉已先赪。 莫唱黄鸡并白发，且呼张丈唤殷兄。有人归去欲卿卿。\n"}
{"title": "宿骆氏亭寄怀崔雍崔衮", "industry": "唐代", "author": "李商隐", "content": "\n竹坞无尘水槛清，相思迢递隔重城。 秋阴不散霜飞晚，留得枯荷听雨声。\n"}
{"title": "短歌行", "industry": "唐代", "author": "王建", "content": "\n人初生，日初出。上山迟，下山疾。百年三万六千朝， 夜里分将强半日。有歌有舞须早为，昨日健于今日时。 人家见生男女好，不知男女催人老。短歌行，无乐声。\n"}
{"title": "孤雁 / 后飞雁", "industry": "唐代", "author": "杜甫", "content": "\n孤雁不饮啄，飞鸣声念群。谁怜一片影，相失万重云？望尽似犹见，哀多如更闻。野鸦无意绪，鸣噪自纷纷。\n"}
{"title": "下终南山过斛斯山人宿置酒", "industry": "唐代", "author": "李白", "content": "\n暮从碧山下，山月随人归。却顾所来径，苍苍横翠微。相携及田家，童稚开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。\n"}
{"title": "水龙吟·春恨", "industry": "宋代", "author": "陈亮", "content": "\n闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。 寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。\n"}
{"title": "咏荆轲", "industry": "魏晋", "author": "陶渊明", "content": "\n燕丹善养士，志在报强嬴。招集百夫良，岁暮得荆卿。君子死知己，提剑出燕京；素骥鸣广陌，慷慨送我行。雄发指危冠，猛气冲长缨。饮饯易水上，四座列群英。渐离击悲筑，宋意唱高声。萧萧哀风逝，淡淡寒波生。商音更流涕，羽奏壮士惊。心知去不归，且有后世名。登车何时顾，飞盖入秦庭。凌厉越万里，逶迤过千城。图穷事自至，豪主正怔营。惜哉剑术疏，奇功遂不成。其人虽已没，千载有馀情。\n"}
{"title": "别赋", "industry": "南北朝", "author": "江淹", "content": "\n　　黯然销魂者，唯别而已矣！况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞于水滨，车逶迟于山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，怳若有亡。日下壁而沉彩，月上轩而飞光。见红兰之受露，望青楸之离霜。巡层楹而空掩，抚锦幕而虚凉。知离梦之踯躅，意别魂之飞扬。故别虽一绪，事乃万族。\n　　至若龙马银鞍，朱轩绣轴，帐饮东都，送客金谷。琴羽张兮箫鼓陈，燕、赵歌兮伤美人，珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。造分手而衔涕，感寂寞而伤神。 \n　　乃有剑客惭恩，少年报士，韩国赵厕，吴宫燕市。割慈忍爱，离邦去里，沥泣共诀，抆血相视。驱征马而不顾，见行尘之时起。方衔感于一剑，非买价于泉里。金石震而色变，骨肉悲而心死。\n　　或乃边郡未和，负羽从军。辽水无极，雁山参云。闺中风暖，陌上草薰。日出天而曜景，露下地而腾文。镜朱尘之照烂，袭青气之烟煴，攀桃李兮不忍别，送爱子兮沾罗裙。 \n　　至如一赴绝国，讵相见期？视乔木兮故里，决北梁兮永辞，左右兮魄动，亲朋兮泪滋。可班荆兮憎恨，惟樽酒兮叙悲。值秋雁兮飞日，当白露兮下时，怨复怨兮远山曲，去复去兮长河湄。 \n　　又若君居淄右，妾家河阳，同琼珮之晨照，共金炉之夕香。君结绶兮千里，惜瑶草之徒芳。惭幽闺之琴瑟，晦高台之流黄。春宫閟此青苔色，秋帐含此明月光，夏簟清兮昼不暮，冬釭凝兮夜何长！织锦曲兮泣已尽，回文诗兮影独伤。 \n　　傥有华阴上士，服食还仙。术既妙而犹学，道已寂而未传。守丹灶而不顾，炼金鼎而方坚。驾鹤上汉，骖鸾腾天。暂游万里，少别千年。惟世间兮重别，谢主人兮依然。 \n　　下有芍药之诗，佳人之歌，桑中卫女，上宫陈娥。春草碧色，春水渌波，送君南浦，伤如之何！至乃秋露如珠，秋月如圭，明月白露，光阴往来，与子之别，思心徘徊。 \n　　是以别方不定，别理千名，有别必怨，有怨必盈。使人意夺神骇，心折骨惊，虽渊、云之墨妙，严、乐之笔精，金闺之诸彦，兰台之群英，赋有凌云之称，辨有雕龙之声，谁能摹暂离之状，写永诀之情着乎？ \n"}
{"title": "梅花引·荆溪阻雪", "industry": "宋代", "author": "蒋捷", "content": "\n白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。旧游旧游今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。\n"}
{"title": "饮马长城窟行", "industry": "两汉", "author": "佚名", "content": "\n青青河畔草，绵绵思远道。远道不可思，宿昔梦见之。(宿昔 一作：夙昔)梦见在我傍，忽觉在他乡。他乡各异县，辗转不相见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如。上言加餐食，下言长相忆。\n"}
{"title": "国风·邶风·燕燕", "industry": "先秦", "author": "佚名", "content": "\n燕燕于飞，差池其羽。之子于归，远送于野。瞻望弗及，泣涕如雨。燕燕于飞，颉之颃之。之子于归，远于将之。瞻望弗及，伫立以泣。燕燕于飞，下上其音。之子于归，远送于南。瞻望弗及，实劳我心。仲氏任只，其心塞渊。终温且惠，淑慎其身。先君之思，以勖寡人。\n"}
{"title": "过华清宫绝句三首·其一", "industry": "唐代", "author": "杜牧", "content": "\n长安回望绣成堆，山顶千门次第开。一骑红尘妃子笑，无人知是荔枝来。\n"}
{"title": "乡思", "industry": "宋代", "author": "李觏", "content": "\n人言落日是天涯，望极天涯不见家。已恨碧山相阻隔，碧山还被暮云遮。\n"}
{"title": "行香子·七夕", "industry": "宋代", "author": "李清照", "content": "\n草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。 星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。\n"}
{"title": "紫薇花", "industry": "唐代", "author": "杜牧", "content": "\n晓迎秋露一枝新，不占园中最上春。桃李无言又何在，向风偏笑艳阳人。\n"}
{"title": "御街行·秋日怀旧", "industry": "宋代", "author": "范仲淹", "content": "\n纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。\n"}
{"title": "黄生借书说", "industry": "清代", "author": "袁枚", "content": "\n　　黄生允修借书。随园主人授以书，而告之曰： \n　　书非借不能读也。子不闻藏书者乎？七略、四库，天子之书，然天子读书者有几？汗牛塞屋，富贵家之书，然富贵人读书者有几？其他祖父积，子孙弃者无论焉。非独书为然，天下物皆然。非夫人之物而强假焉，必虑人逼取，而惴惴焉摩玩之不已，曰：“今日存，明日去，吾不得而见之矣。”若业为吾所有，必高束焉，庋藏焉，曰“姑俟异日观”云尔。\n　　余幼好书，家贫难致。有张氏藏书甚富。往借，不与，归而形诸梦。其切如是。故有所览辄省记。通籍后，俸去书来，落落大满，素蟫灰丝时蒙卷轴。然后叹借者之用心专，而少时之岁月为可惜也！\n　　今黄生贫类予，其借书亦类予；惟予之公书与张氏之吝书若不相类。然则予固不幸而遇张乎，生固幸而遇予乎？知幸与不幸，则其读书也必专，而其归书也必速。\n　　为一说，使与书俱。\n"}
{"title": "荀巨伯探病友 / 荀巨伯探友", "industry": "南北朝", "author": "刘义庆", "content": "\n　　荀巨伯远看友人疾值胡贼攻郡，友人语巨伯曰：“吾今死矣，子可去。”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？“巨伯曰：“友人有疾，不忍委之，宁以我身代友人命。”贼相谓曰：“我辈无义之人，而入有义之国。”遂班军而还，一郡并获全。 \n"}
{"title": "上元竹枝词", "industry": "清代", "author": "符曾", "content": "\n桂花香馅裹胡桃，江米如珠井水淘。见说马家滴粉好，试灯风里卖元宵。\n"}
{"title": "山中雪后", "industry": "清代", "author": "郑燮", "content": "\n晨起开门雪满山，雪晴云淡日光寒。檐流未滴梅花冻，一种清孤不等闲。\n"}
{"title": "感遇十二首·其一", "industry": "唐代", "author": "张九龄", "content": "\n兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折！\n"}
{"title": "杂诗七首·其一", "industry": "魏晋", "author": "曹植", "content": "\n高台多悲风，朝日照北林。之子在万里，江湖迥且深。方舟安可极，离思故难任！孤雁飞南游，过庭长哀吟。翘思慕远人，愿欲托遗音。形影忽不见，翩翩伤我心。\n"}
{"title": "冬十月", "industry": "魏晋", "author": "曹操", "content": "\n孟冬十月，北风徘徊，天气肃清，繁霜霏霏。鵾鸡晨鸣，鸿雁南飞，鸷鸟潜藏，熊罴窟栖。钱镈停置，农收积场，逆旅整设，以通贾商。幸甚至哉！歌以咏志。\n"}
{"title": "子夜吴歌·夏歌", "industry": "唐代", "author": "李白", "content": "\n镜湖三百里，菡萏发荷花。五月西施采，人看隘若耶。回舟不待月，归去越王家。\n"}
{"title": "终身误", "industry": "清代", "author": "曹雪芹", "content": "\n都道是金玉良姻，俺只念木石前盟。空对着，山中高士晶莹雪；终不忘，世外仙姝寂寞林。叹人间，美中不足今方信：纵然是齐眉举案，到底意难平。\n"}
{"title": "寿阳曲·江天暮雪", "industry": "元代", "author": "马致远", "content": "\n天将暮，雪乱舞，半梅花半飘柳絮。江上晚来堪画处，钓鱼人一蓑归去。\n"}
{"title": "贺新郎·同父见和再用韵答之", "industry": "宋代", "author": "辛弃疾", "content": "\n老大那堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时、只有西窗月。重进酒，换鸣瑟。 事无两样人心别。问渠侬：神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道“男儿到死心如铁”。看试手，补天裂。\n"}
{"title": "西江月·世事短如春梦", "industry": "宋代", "author": "朱敦儒", "content": "\n世事短如春梦，人情薄似秋云。不须计较苦劳心，万事原来有命。幸遇三杯酒好，况逢一朵花新。片时欢笑且相亲，明日阴晴未定。\n"}
{"title": "鹧鸪天·西都作", "industry": "宋代", "author": "朱敦儒", "content": "\n我是清都山水郎，天教分付与疏狂。曾批给雨支风券，累上留云借月章。诗万首，酒千觞。几曾着眼看侯王？玉楼金阙慵归去，且插梅花醉洛阳。\n"}
{"title": "暮秋独游曲江", "industry": "唐代", "author": "李商隐", "content": "\n荷叶生时春恨生，荷叶枯时秋恨成。 深知身在情长在，怅望江头江水声。\n"}
{"title": "春游湖", "industry": "宋代", "author": "徐俯", "content": "\n双飞燕子几时回？夹岸桃花蘸水开。春雨断桥人不渡，小舟撑出柳阴来。(渡 一作：度)\n"}
{"title": "与浩初上人同看山寄京华亲故", "industry": "唐代", "author": "柳宗元", "content": "\n海畔尖山似剑铓，秋来处处割愁肠。 若为化得身千亿，散上峰头望故乡。\n"}
{"title": "清明二首", "industry": "唐代", "author": "杜甫", "content": "\n朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然。虚沾焦举为寒食，实藉严君卖卜钱。钟鼎山林各天性，浊醪粗饭任吾年。\n此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴踘将雏远，万里秋千习俗同。旅雁上云归紫塞，家人钻火用青枫。秦城楼阁烟花里，汉主山河锦绣中。春去春来洞庭阔，白苹愁杀白头翁。\n"}
{"title": "白莲", "industry": "唐代", "author": "陆龟蒙", "content": "\n素蘤多蒙别艳欺，此花真合在瑶池。(真合 一作：端合)无情有恨何人觉？月晓风清欲堕时。\n"}
{"title": "石钟山记", "industry": "宋代", "author": "苏轼", "content": "\n　　《水经》云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？\n　　元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。至莫夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵淡澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”\n　　事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。 \n"}
{"title": "唐多令·芦叶满汀洲", "industry": "宋代", "author": "刘过", "content": "\n\n芦叶满汀洲，寒沙带浅流。二十年重过南楼。柳下系船犹未稳，能几日，又中秋。黄鹤断矶头，故人今在否？旧江山浑是新愁。欲买桂花同载酒，终不似，少年游。(在否 一作：在不)\n"}
{"title": "采桑子·恨君不似江楼月", "industry": "宋代", "author": "吕本中", "content": "\n恨君不似江楼月，南北东西，南北东西，只有相随无别离。恨君却似江楼月，暂满还亏，暂满还亏，待得团圆是几时？\n"}
{"title": "六州歌头·少年侠气", "industry": "宋代", "author": "贺铸", "content": "\n少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。(闲呼 一作：间呼)似黄粱梦。辞丹凤。明月共。漾孤篷。官冗從。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。\n"}
{"title": "长相思·花似伊", "industry": "宋代", "author": "欧阳修", "content": "\n花似伊，柳似伊。花柳青春人别离。低头双泪垂。长江东，长江西。两岸鸳鸯两处飞。相逢知几时。\n"}
{"title": "寒食", "industry": "唐代", "author": "孟云卿", "content": "\n二月江南花满枝，他乡寒食远堪悲。贫居往往无烟火，不独明朝为子推。\n"}
{"title": "国风·周南·麟之趾", "industry": "先秦", "author": "佚名", "content": "\n麟之趾，振振公子，于嗟麟兮。麟之定，振振公姓，于嗟麟兮。麟之角，振振公族，于嗟麟兮。\n"}
{"title": "剑门道中遇微雨", "industry": "宋代", "author": "陆游", "content": "\n衣上征尘杂酒痕，远游无处不消魂。此身合是诗人未？细雨骑驴入剑门。\n"}
{"title": "自遣", "industry": "唐代", "author": "罗隐", "content": "\n得即高歌失即休，多愁多恨亦悠悠。今朝有酒今朝醉，明日愁来明日愁。\n"}
{"title": "江村", "industry": "唐代", "author": "杜甫", "content": "\n清江一曲抱村流，长夏江村事事幽。自去自来堂上燕，相亲相近水中鸥。(堂上 一作：梁上)老妻画纸为棋局，稚子敲针作钓钩。但有故人供禄米，微躯此外更何求？\n"}
{"title": "喜晴", "industry": "宋代", "author": "范成大", "content": "\n窗间梅熟落蒂，墙下笋成出林。连雨不知春去，一晴方觉夏深。\n"}
{"title": "从军行二首·其一", "industry": "唐代", "author": "王昌龄", "content": "\n大将军出战，白日暗榆关。三面黄金甲，单于破胆还。\n"}
{"title": "君子于役", "industry": "先秦", "author": "佚名", "content": "\n君子于役，不知其期，曷至哉？鸡栖于埘，日之夕矣，羊牛下来。君子于役，如之何勿思！君子于役，不日不月，曷其有佸？鸡栖于桀，日之夕矣，羊牛下括。君子于役，苟无饥渴！\n"}
{"title": "国风·卫风·河广", "industry": "先秦", "author": "佚名", "content": "\n谁谓河广？一苇杭之。谁谓宋远？跂予望之。谁谓河广？曾不容刀。谁谓宋远？曾不崇朝。\n"}
{"title": "国风·鄘风·君子偕老", "industry": "先秦", "author": "佚名", "content": "\n君子偕老，副笄六珈。委委佗佗，如山如河，象服是宜。子之不淑，云如之何？玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！\n"}
{"title": "渔家傲·雪里已知春信至", "industry": "宋代", "author": "李清照", "content": "\n雪里已知春信至，寒梅点缀琼枝腻。香脸半开娇旖旎，当庭际，玉人浴出新妆洗。造化可能偏有意，故教明月玲珑地。共赏金尊沈绿蚁，莫辞醉，此花不与群花比。\n"}
{"title": "新年", "industry": "唐代", "author": "无可", "content": "\n燃灯朝复夕，渐作长年身。紫阁未归日，青门又见春。掩关寒过尽，开定草生新。自有林中趣，谁惊岁去频。\n"}
{"title": "饮酒·其四", "industry": "魏晋", "author": "陶渊明", "content": "\n秋菊有佳色，裛露掇其英。泛此忘忧物，远我遗世情。一觞虽独尽，杯尽壶自倾。日入群动息，归鸟趋林鸣。啸傲东轩下，聊复得此生。\n"}
{"title": "十五从军行 / 十五从军征", "industry": "两汉", "author": "佚名", "content": "\n十五从军征，八十始得归。道逢乡里人，家中有阿谁？遥看是君家，松柏冢累累。兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向望，泪落沾我衣。\n"}
{"title": "母别子", "industry": "唐代", "author": "白居易", "content": "\n母别子，子别母，白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿。一始扶行一初坐，坐啼行哭牵人衣。以汝夫妇新燕婉，使我母子生别离。不如林中乌与鹊，母不失雏雄伴雌。应似园中桃李树，花落随风子在枝。新人新人听我语，洛阳无限红楼女。但愿将军重立功，更有新人胜于汝。\n"}
{"title": "湖上", "industry": "宋代", "author": "徐元杰", "content": "\n花开红树乱莺啼，草长平湖白鹭飞。风日晴和人意好，夕阳箫鼓几船归。\n"}
{"title": "浣溪沙·端午", "industry": "宋代", "author": "苏轼", "content": "\n轻汗微微透碧纨，明朝端午浴芳兰。流香涨腻满晴川。彩线轻缠红玉臂，小符斜挂绿云鬟。佳人相见一千年。\n"}
{"title": "思帝乡·春日游", "industry": "唐代", "author": "韦庄", "content": "\n春日游，杏花吹满头。陌上谁家年少足风流？妾拟将身嫁与一生休。纵被无情弃，不能羞。\n"}
{"title": "浣溪沙·浅画香膏拂紫绵", "industry": "宋代", "author": "陈克", "content": "\n浅画香膏拂紫绵。牡丹花重翠云偏。手挼梅子并郎肩。病起心情终是怯，困来模样不禁怜。旋移针线小窗前。\n"}
{"title": "寄人", "industry": "唐代", "author": "张泌", "content": "\n别梦依依到谢家，小廊回合曲阑斜。多情只有春庭月，犹为离人照落花。\n"}
{"title": "沁园春·恨", "industry": "清代", "author": "郑燮", "content": "\n花亦无知，月亦无聊，酒亦无灵。把夭桃斫断，煞他风景；鹦哥煮熟，佐我杯羹。焚砚烧书，椎琴裂画，毁尽文章抹尽名。荥阳郑，有慕歌家世，乞食风情。单寒骨相难更，笑席帽青衫太瘦生。看蓬门秋草，年年破巷，疏窗细雨，夜夜孤灯。难道天公，还箝恨口，不许长吁一两声？癫狂甚，取乌丝百幅，细写凄清。\n"}
{"title": "少年游·长安古道马迟迟", "industry": "宋代", "author": "柳永", "content": "\n长安古道马迟迟，高柳乱蝉嘶。夕阳岛外，秋风原上，目断四天垂。(岛 一作：鸟)归云一去无踪迹，何处是前期？狎兴生疏，酒徒萧索，不似少年时。\n"}
{"title": "清平调·其二", "industry": "唐代", "author": "李白", "content": "\n一枝红艳露凝香，云雨巫山枉断肠。借问汉宫谁得似，可怜飞燕倚新妆。\n"}
{"title": "苔", "industry": "清代", "author": "袁枚", "content": "\n白日不到处，青春恰自来。苔花如米小，也学牡丹开。(学 一作：亦)\n"}
{"title": "满江红·翠幕深庭", "industry": "宋代", "author": "吴文英", "content": "\n翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情，供吟笔。 闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。\n"}
{"title": "妾薄命", "industry": "唐代", "author": "李白", "content": "\n汉帝重阿娇，贮之黄金屋。咳唾落九天，随风生珠玉。宠极爱还歇，妒深情却疏。长门一步地，不肯暂回车。雨落不上天，水覆难再收。君情与妾意，各自东西流。昔日芙蓉花，今成断根草。以色事他人，能得几时好。\n"}
{"title": "留侯论", "industry": "宋代", "author": "苏轼", "content": "\n　　古之所谓豪杰之士者，必有过人之节。人情有所不能忍者，匹夫见辱，拔剑而起，挺身而斗，此不足为勇也。天下有大勇者，卒然临之而不惊，无故加之而不怒。此其所挟持者甚大，而其志甚远也。\n　　夫子房受书于圯上之老人也，其事甚怪；然亦安知其非秦之世，有隐君子者出而试之。观其所以微见其意者，皆圣贤相与警戒之义；而世不察，以为鬼物，亦已过矣。且其意不在书。\n　　当韩之亡，秦之方盛也，以刀锯鼎镬待天下之士。其平居无罪夷灭者，不可胜数。虽有贲、育，无所复施。夫持法太急者，其锋不可犯，而其势未可乘。子房不忍忿忿之心，以匹夫之力而逞于一击之间；当此之时，子房之不死者，其间不能容发，盖亦已危矣。\n　　千金之子，不死于盗贼，何者？其身之可爱，而盗贼之不足以死也。子房以盖世之才，不为伊尹、太公之谋，而特出于荆轲、聂政之计，以侥幸于不死，此圯上老人所为深惜者也。是故倨傲鲜腆而深折之。彼其能有所忍也，然后可以就大事，故曰：“孺子可教也。”\n　　楚庄王伐郑，郑伯肉袒牵羊以逆；庄王曰：“其君能下人，必能信用其民矣。”遂舍之。勾践之困于会稽，而归臣妾于吴者，三年而不倦。且夫有报人之志，而不能下人者，是匹夫之刚也。夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。何则？非有生平之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也。\n　　观夫高祖之所以胜，而项籍之所以败者，在能忍与不能忍之间而已矣。项籍唯不能忍，是以百战百胜而轻用其锋；高祖忍之，养其全锋而待其弊，此子房教之也。当淮阴破齐而欲自王，高祖发怒，见于词色。由此观之，犹有刚强不忍之气，非子房其谁全之？\n　　太史公疑子房以为魁梧奇伟，而其状貌乃如妇人女子，不称其志气。呜呼！此其所以为子房欤！ \n"}
{"title": "如梦令·春景", "industry": "宋代", "author": "秦观", "content": "\n莺嘴啄花红溜，燕尾点波绿皱。指冷玉笙寒，吹彻小梅春透。依旧，依旧，人与绿杨俱瘦。\n"}
{"title": "白云泉", "industry": "唐代", "author": "白居易", "content": "\n天平山上白云泉，云自无心水自闲。何必奔冲山下去，更添波浪向人间。\n"}
{"title": "野望", "industry": "唐代", "author": "杜甫", "content": "\n西山白雪三城戍，南浦清江万里桥。海内风尘诸弟隔，天涯涕泪一身遥。惟将迟暮供多病，未有涓埃答圣朝。(惟 通：唯)跨马出郊时极目，不堪人事日萧条。\n"}
{"title": "诫外甥书", "industry": "魏晋", "author": "诸葛亮", "content": "\n　　夫志当存高远，慕先贤，绝情欲，弃凝滞，使庶几之志，揭然有所存，恻然有所感；忍屈伸，去细碎，广咨问，除嫌吝，虽有淹留，何损于美趣，何患于不济。若志不强毅，意不慷慨，徒碌碌滞于俗，默默束于情，永窜伏于凡庸，不免于下流矣！\n"}
{"title": "浣溪沙·残雪凝辉冷画屏", "industry": "清代", "author": "纳兰性德", "content": "\n残雪凝辉冷画屏，落梅横笛已三更，更无人处月胧明。我是人间惆怅客，知君何事泪纵横，断肠声里忆平生。\n"}
{"title": "古艳歌", "industry": "两汉", "author": "佚名", "content": "\n茕茕白兔，东走西顾。衣不如新，人不如故。\n"}
{"title": "绝句", "industry": "唐代", "author": "杜甫", "content": "\n迟日江山丽，春风花草香。泥融飞燕子，沙暖睡鸳鸯。\n"}
{"title": "清明日对酒", "industry": "宋代", "author": "高翥", "content": "\n南北山头多墓田，清明祭扫各纷然。纸灰飞作白蝴蝶，泪血染成红杜鹃。日落狐狸眠冢上，夜归儿女笑灯前。人生有酒须当醉，一滴何曾到九泉。\n"}
{"title": "宫词·故国三千里", "industry": "唐代", "author": "张祜", "content": "\n故国三千里，深宫二十年。一声何满子，双泪落君前。\n"}
{"title": "早梅", "industry": "唐代", "author": "齐己", "content": "\n万木冻欲折，孤根暖独回。前村深雪里，昨夜一枝开。风递幽香出，禽窥素艳来。明年如应律，先发望春台。\n"}
{"title": "贺新郎·别茂嘉十二弟", "industry": "宋代", "author": "辛弃疾", "content": "\n别茂嘉十二弟。鹈鴂、杜鹃实两种，见《离骚补注》绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。 将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。\n"}
{"title": "金陵五题·石头城", "industry": "唐代", "author": "刘禹锡", "content": "\n山围故国周遭在，潮打空城寂寞回。淮水东边旧时月，夜深还过女墙来。\n"}
{"title": "寒夜", "industry": "宋代", "author": "杜耒", "content": "\n寒夜客来茶当酒，竹炉汤沸火初红。寻常一样窗前月，才有梅花便不同。\n"}
{"title": "咏牡丹", "industry": "宋代", "author": "陈与义", "content": "\n一自胡尘入汉关，十年伊洛路漫漫。青墩溪畔龙钟客，独立东风看牡丹。\n"}
{"title": "夏意", "industry": "宋代", "author": "苏舜钦", "content": "\n别院深深夏席清，石榴开遍透帘明。(夏席清 一作：夏簟清)树阴满地日当午，梦觉流莺时一声。\n"}
{"title": "西江月·阻风山峰下", "industry": "宋代", "author": "张孝祥", "content": "\n满载一船秋色，平铺十里湖光。波神留我看斜阳，放起鳞鳞细浪。明日风回更好，今宵露宿何妨？水晶宫里奏霓裳，准拟岳阳楼上。\n"}
{"title": "佳人", "industry": "唐代", "author": "杜甫", "content": "\n绝代有佳人，幽居在空谷。自云良家子，零落依草木。关中昔丧乱，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人美如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。\n"}
{"title": "拟行路难·其四", "industry": "南北朝", "author": "鲍照", "content": "\n泻水置平地，各自东西南北流。人生亦有命，安能行叹复坐愁？酌酒以自宽，举杯断绝歌路难。心非木石岂无感？吞声踯躅不敢言。\n"}
{"title": "长干行·其一", "industry": "唐代", "author": "李白", "content": "\n妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。(猿 一作：鸣)门前迟行迹，一一生绿苔。苔深不能扫，落叶秋风早。八月蝴蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。\n"}
{"title": "秋夜寄邱员外 / 秋夜寄丘二十二员外", "industry": "唐代", "author": "韦应物", "content": "\n怀君属秋夜，散步咏凉天。空山松子落，幽人应未眠。\n"}
{"title": "凤凰台上忆吹箫·香冷金猊", "industry": "宋代", "author": "李清照", "content": "\n香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。(版本一)\n香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。(版本二)\n"}
{"title": "戏为六绝句·其二", "industry": "唐代", "author": "杜甫", "content": "\n王杨卢骆当时体，轻薄为文哂未休。尔曹身与名俱灭，不废江河万古流。\n"}
{"title": "马嵬·其二", "industry": "唐代", "author": "李商隐", "content": "\n海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。\n"}
{"title": "金缕曲二首", "industry": "清代", "author": "顾贞观", "content": "\n\n季子平安否？便归来，平生万事，那堪回首！行路悠悠谁慰藉，母老家贫子幼。记不起，从前杯酒。魑魅搏人应见惯，总输他，覆雨翻云手，冰与雪，周旋久。泪痕莫滴牛衣透，数天涯，依然骨肉，几家能够？比似红颜多命薄，更不如今还有。只绝塞，苦寒难受。廿载包胥承一诺，盼乌头马角终相救。置此札，君怀袖。 \n我亦飘零久！十年来，深恩负尽，死生师友。宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为君剖。(只看 一作：试看)兄生辛未吾丁丑，共此时，冰霜摧折，早衰蒲柳。诗赋从今须少作，留取心魂相守。但愿得，河清人寿！归日急翻行戍稿，把空名料理传身后。言不尽，观顿首。\n"}
{"title": "清平乐·雨晴烟晚", "industry": "五代", "author": "冯延巳", "content": "\n雨晴烟晚。绿水新池满。双燕飞来垂柳院，小阁画帘高卷。黄昏独倚朱阑。西南新月眉弯。砌下落花风起，罗衣特地春寒。 \n"}
{"title": "端居", "industry": "唐代", "author": "李商隐", "content": "\n远书归梦两悠悠，只有空床敌素秋。 阶下青苔与红树，雨中寥落月中愁。\n"}
{"title": "谏逐客书", "industry": "先秦", "author": "李斯", "content": "\n　　臣闻吏议逐客，窃以为过矣。昔穆公求士，西取由余于戎，东得百里奚于宛，迎蹇叔于宋，来邳豹、公孙支于晋。此五子者，不产于秦，而穆公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之纵，使之西面事秦，功施到今。昭王得范雎，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实，而秦无强大之名也。　　今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下说之，何也？必秦国之所生然后可，则是夜光之璧，不饰朝廷；犀象之器，不为玩好；郑、卫之女不充后宫，而骏良駃騠不实外厩，江南金锡不为用，西蜀丹青不为采。所以饰后宫，充下陈，娱心意，说耳目者，必出于秦然后可，则是宛珠之簪，傅玑之珥，阿缟之衣，锦绣之饰不进于前，而随俗雅化，佳冶窈窕，赵女不立于侧也。夫击瓮叩缶弹筝搏髀，而歌呼呜呜快耳者，真秦之声也；《郑》、《卫》、《桑间》，《韶》、《虞》、《武》、《象》者，异国之乐也。今弃击瓮叩缶而就《郑》、《卫》，退弹筝而取《昭》、《虞》，若是者何也？快意当前，适观而已矣。今取人则不然。不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内、制诸侯之术也。　　臣闻地广者粟多，国大者人众，兵强则士勇。是以泰山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“借寇兵而赍盗粮”者也。夫物不产于秦，可宝者多；士不产于秦，而愿忠者众。今逐客以资敌国，损民以益雠，内自虚而外树怨于诸侯，求国无危，不可得也。(泰山 一作：太山)\n"}
{"title": "春寒", "industry": "宋代", "author": "陈与义", "content": "\n二月巴陵日日风，春寒未了怯园公。海棠不惜胭脂色，独立蒙蒙细雨中。\n"}
{"title": "闻武均州报已复西京", "industry": "宋代", "author": "陆游", "content": "\n白发将军亦壮哉，西京昨夜捷书来。胡儿敢作千年计，天意宁知一日回。列圣仁恩深雨露，中兴赦令疾风雷。悬知寒食朝陵使，驿路梨花处处开。\n"}
{"title": "为徐敬业讨武曌檄 / 代李敬业讨武曌檄", "industry": "唐代", "author": "骆宾王", "content": "\n　　伪临朝武氏者，性非和顺，地实寒微。昔充太宗下陈，曾以更衣入侍。洎乎晚节，秽乱春宫。潜隐先帝之私，阴图后房之嬖。入门见嫉，蛾眉不肯让人；掩袖工谗，狐媚偏能惑主。践元后于翚翟，陷吾君于聚麀。加以虺蜴为心，豺狼成性，近狎邪僻，残害忠良，杀姊屠兄，弑君鸩母。人神之所同嫉，天地之所不容。犹复包藏祸心，窥窃神器。君之爱子，幽之于别宫；贼之宗盟，委之以重任。呜呼！霍子孟之不作，朱虚侯之已亡。燕啄皇孙，知汉祚之将尽；龙漦帝后，识夏庭之遽衰。\n　　敬业皇唐旧臣，公侯冢子。奉先帝之成业，荷本朝之厚恩。宋微子之兴悲，良有以也；袁君山之流涕，岂徒然哉！是用气愤风云，志安社稷。因天下之失望，顺宇内之推心，爰举义旗，以清妖孽。南连百越，北尽三河，铁骑成群，玉轴相接。海陵红粟，仓储之积靡穷；江浦黄旗，匡复之功何远？班声动而北风起，剑气冲而南斗平。喑呜则山岳崩颓，叱吒则风云变色。以此制敌，何敌不摧；以此图功，何功不克！\n　　公等或家传汉爵，或地协周亲，或膺重寄于爪牙，或受顾命于宣室。言犹在耳，忠岂忘心？一抔之土未干，六尺之孤何托？倘能转祸为福，送往事居，共立勤王之勋，无废旧君之命，凡诸爵赏，同指山河。若其眷恋穷城，徘徊歧路，坐昧先几之兆，必贻后至之诛。请看今日之域中，竟是谁家之天下！移檄州郡，咸使知闻。\n"}
{"title": "鹧鸪天·林断山明竹隐墙", "industry": "宋代", "author": "苏轼", "content": "\n林断山明竹隐墙。乱蝉衰草小池塘。翻空白鸟时时见，照水红蕖细细香。村舍外，古城旁。杖藜徐步转斜阳。殷勤昨夜三更雨，又得浮生一日凉。\n"}
{"title": "采桑子·荷花开后西湖好", "industry": "宋代", "author": "欧阳修", "content": "\n荷花开后西湖好，载酒来时。不用旌旗，前后红幢绿盖随。画船撑入花深处，香泛金卮。烟雨微微，一片笙歌醉里归。\n"}
{"title": "江城子", "industry": "宋代", "author": "秦观", "content": "\n清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。 春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。\n"}
{"title": "墨萱图·其一", "industry": "元代", "author": "王冕", "content": "\n灿灿萱草花，罗生北堂下。南风吹其心，摇摇为谁吐？慈母倚门情，游子行路苦。甘旨日以疏，音问日以阻。举头望云林，愧听慧鸟语。\n"}
{"title": "长安清明", "industry": "唐代", "author": "韦庄", "content": "\n蚤是伤春梦雨天，可堪芳草更芊芊。内官初赐清明火，上相闲分白打钱。紫陌乱嘶红叱拨，绿杨高映画秋千。游人记得承平事，暗喜风光似昔年。\n"}
{"title": "早梅", "industry": "唐代", "author": "柳宗元", "content": "\n早梅发高树，迥映楚天碧。朔吹飘夜香，繁霜滋晓白。欲为万里赠，杳杳山水隔。寒英坐销落，何用慰远客。 \n"}
{"title": "留别妻", "industry": "两汉", "author": "苏武", "content": "\n结发为夫妻，恩爱两不疑。欢娱在今夕，嬿婉及良时。征夫怀远路，起视夜何其？参辰皆已没，去去从此辞。行役在战场，相见未有期。握手一长叹，泪为生别滋。努力爱春华，莫忘欢乐时。生当复来归，死当长相思。\n"}
{"title": "池州翠微亭", "industry": "宋代", "author": "岳飞", "content": "\n经年尘土满征衣，特特寻芳上翠微。好水好山看不足，马蹄催趁月明归。\n"}
{"title": "春中喜王九相寻 / 晚春", "industry": "唐代", "author": "孟浩然", "content": "\n二月湖水清，家家春鸟鸣。林花扫更落，径草踏还生。 酒伴来相命，开尊共解酲。当杯已入手，歌妓莫停声。\n"}
{"title": "红梅", "industry": "宋代", "author": "王十朋", "content": "\n桃李莫相妒，夭姿元不同。犹余雪霜态，未肯十分红。\n"}
{"title": "城南", "industry": "宋代", "author": "曾巩", "content": "\n雨过横塘水满堤，乱山高下路东西。一番桃李花开尽，惟有青青草色齐。\n"}
{"title": "采桑子·九日", "industry": "清代", "author": "纳兰性德", "content": "\n深秋绝塞谁相忆，木叶萧萧。乡路迢迢。六曲屏山和梦遥。 佳时倍惜风光别，不为登高。只觉魂销。南雁归时更寂寥。\n"}
{"title": "新年", "industry": "唐代", "author": "贾岛", "content": "\n嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。\n"}
{"title": "种树郭橐驼传", "industry": "唐代", "author": "柳宗元", "content": "\n　　郭橐驼，不知始何名。病偻，隆然伏行，有类橐驼者，故乡人号之“驼”。驼闻之，曰：“甚善。名我固当。”因舍其名，亦自谓橐驼云。\n　　其乡曰丰乐乡，在长安西。驼业种树，凡长安豪富人为观游及卖果者，皆争迎取养。视驼所种树，或移徙，无不活，且硕茂，早实以蕃。他植者虽窥伺效慕，莫能如也。\n　　有问之，对曰：“橐驼非能使木寿且孳也，能顺木之天，以致其性焉尔。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也若子，其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能早而蕃之也。他植者则不然，根拳而土易，其培之也，若不过焉则不及。苟有能反是者，则又爱之太恩，忧之太勤，旦视而暮抚，已去而复顾，甚者爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之，故不我若也。吾又何能为哉！”\n　　问者曰：“以子之道，移之官理，可乎？”驼曰：“我知种树而已，官理，非吾业也。然吾居乡，见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，且不得暇，又何以蕃吾生而安吾性耶？故病且怠。若是，则与吾业者其亦有类乎？”\n　　问者曰：“嘻，不亦善夫！吾问养树，得养人术。”传其事以为官戒。 \n"}
{"title": "阁夜", "industry": "唐代", "author": "杜甫", "content": "\n岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。(版本一)\n岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭千家闻战伐，夷歌数处起渔樵。卧龙跃马终黄土，人事音书漫寂寥。(版本二)\n"}
{"title": "卜居", "industry": "先秦", "author": "屈原", "content": "\n　　屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”\n　　屈原曰：“吾宁悃悃款款，朴以忠乎，将送往劳来，斯无穷乎？\n　　“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？\n　　“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？\n　　“此孰吉孰凶？何去何从？\n　　“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”\n　　詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。” \n"}
{"title": "早冬", "industry": "唐代", "author": "白居易", "content": "\n十月江南天气好，可怜冬景似春华。霜轻未杀萋萋草，日暖初干漠漠沙。老柘叶黄如嫩树，寒樱枝白是狂花。此时却羡闲人醉，五马无由入酒家。\n"}
{"title": "听筝", "industry": "唐代", "author": "李端", "content": "\n鸣筝金粟柱，素手玉房前。欲得周郎顾，时时误拂弦。\n"}
{"title": "潍县署中画竹呈年伯包大丞括 / 墨竹图题诗", "industry": "清代", "author": "郑燮", "content": "\n衙斋卧听萧萧竹，疑是民间疾苦声。些小吾曹州县吏，一枝一叶总关情。\n"}
{"title": "始得西山宴游记", "industry": "唐代", "author": "柳宗元", "content": "\n　　自余为僇人，居是州，恒惴栗。其隟也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归；以为凡是州之山水有异态者，皆我有也，而未始知西山之怪特。\n　　今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而止。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类。悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始。故为之文以志。是岁，元和四年也。\n"}
{"title": "采桑子·时光只解催人老", "industry": "宋代", "author": "晏殊", "content": "\n时光只解催人老，不信多情，长恨离亭，泪滴春衫酒易醒。梧桐昨夜西风急，淡月胧明，好梦频惊，何处高楼雁一声？\n"}
{"title": "嫦娥奔月 / 嫦娥飞天", "industry": "两汉", "author": "刘安 撰", "content": "\n　　昔者，羿狩猎山中，遇姮娥于月桂树下。遂以月桂为证，成天作之合。\n　　逮至尧之时，十日并出。焦禾稼，杀草木，而民无所食。猰貐、凿齿、九婴、大风、封豖希、修蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，上射十日而下杀猰貐，断修蛇于洞庭，擒封豨于桑林。万民皆喜，置尧以为天子。\n　　羿请不死之药于西王母，托与姮娥。逢蒙往而窃之，窃之不成，欲加害姮娥。娥无以为计，吞不死药以升天。然不忍离羿而去，滞留月宫。广寒寂寥，怅然有丧，无以继之，遂催吴刚伐桂，玉兔捣药，欲配飞升之药，重回人间焉。\n　　羿闻娥奔月而去，痛不欲生。月母感念其诚，允娥于月圆之日与羿会于月桂之下。民间有闻其窃窃私语者众焉。\n"}
{"title": "梦江南·兰烬落", "industry": "唐代", "author": "皇甫松", "content": "\n兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。\n"}
{"title": "明月何皎皎", "industry": "两汉", "author": "佚名", "content": "\n明月何皎皎，照我罗床帏。忧愁不能寐，揽衣起徘徊。客行虽云乐，不如早旋归。出户独彷徨，愁思当告谁！引领还入房，泪下沾裳衣。\n"}
{"title": "谢亭送别", "industry": "唐代", "author": "许浑", "content": "\n劳歌一曲解行舟，红叶青山水急流。 日暮酒醒人已远，满天风雨下西楼。\n"}
{"title": "念奴娇·春情", "industry": "宋代", "author": "李清照", "content": "\n萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。 楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。\n"}
{"title": "题张十一旅舍三咏榴花 / 题榴花", "industry": "唐代", "author": "韩愈", "content": "\n五月榴花照眼明，枝间时见子初成。 可怜此地无车马，颠倒青苔落绛英。\n"}
{"title": "师旷撞晋平公", "industry": "先秦", "author": "韩非", "content": "\n晋平公与群臣饮，饮酣，乃喟然叹曰：“莫乐为人君！惟其言而莫之违。”师旷侍坐于前，援琴撞之。公被衽而避，琴坏于壁。公曰：“太师谁撞？”师旷曰：“今者有小人言于侧者，故撞之。”公曰：“寡人也。”师旷曰：“哑！是非君人者之言也。”左右请除之。公曰：“释之，以为寡人戒。”\n"}
{"title": "夜夜曲", "industry": "南北朝", "author": "沈约", "content": "\n河汉纵且横，北斗横复直。星汉空如此，宁知心有忆？孤灯暧不明，寒机晓犹织。零泪向谁道，鸡鸣徒叹息。\n"}
{"title": "商颂·玄鸟", "industry": "先秦", "author": "佚名", "content": "\n天命玄鸟，降而生商，宅殷土芒芒。古帝命武汤，正域彼四方。\n方命厥后，奄有九有。商之先后，受命不殆，在武丁孙子。武丁孙子，武王靡不胜。\n龙旂十乘，大糦是承。邦畿千里，维民所止，肇域彼四海。\n四海来假，来假祁祁。景员维河。殷受命咸宜，百禄是何。\n"}
{"title": "商颂·玄鸟", "industry": "先秦", "author": "佚名", "content": "\n天命玄鸟，降而生商，宅殷土芒芒。古帝命武汤，正域彼四方。\n方命厥后，奄有九有。商之先后，受命不殆，在武丁孙子。武丁孙子，武王靡不胜。\n龙旂十乘，大糦是承。邦畿千里，维民所止，肇域彼四海。\n四海来假，来假祁祁。景员维河。殷受命咸宜，百禄是何。\n"}
{"title": "杀驼破瓮", "industry": "南北朝", "author": "伽腽肭", "content": "\n　　昔有一人，于瓮中盛谷。骆驼入瓮食谷，首不得出。主人以为忧，无计可施。有一老人来语之，曰：“汝莫忧，吾有以教汝出。”主人亟问：“法何？”老人曰：“汝当斩驼头，自当出之。”主人以为妙，即依其语，以刀斩驼头。既杀驼，而复破瓮，如此痴人，为世人所笑。 \n　　昔有一人，先瓮中盛谷。骆驼入头瓮中食谷，首不得出。既不得出，其人以为忧。有一老人来语之曰：“汝莫愁，吾教汝出，女当斩头，自能出之。”即用其语，以刀斩头。既杀驼，而复破瓮，如此痴人，世人所笑。\n　　曩有一人，先瓮中盛谷。骆驼入头瓮中食谷，首不得出。既不得出，其人患之。有一老父来语之曰：“女莫愁，吾教女出，女当斩头，自能出之。”即用其语，以刀斩头。既杀驼，复破瓮，如此痴人，世人所笑。\n"}
{"title": "绝句·书当快意读易尽", "industry": "宋代", "author": "陈师道", "content": "\n书当快意读易尽，客有可人期不来。世事相违每如此，好怀百岁几回开？\n"}
{"title": "行香子·述怀", "industry": "宋代", "author": "苏轼", "content": "\n清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。\n"}
{"title": "苦寒行", "industry": "魏晋", "author": "曹操", "content": "\n北上太行山，艰哉何巍巍！羊肠坂诘屈，车轮为之摧。树木何萧瑟，北风声正悲。熊罴对我蹲，虎豹夹路啼。溪谷少人民，雪落何霏霏！延颈长叹息，远行多所怀。我心何怫郁，思欲一东归。水深桥梁绝，中路正徘徊。迷惑失故路，薄暮无宿栖。行行日已远，人马同时饥。担囊行取薪，斧冰持作糜。悲彼《东山》诗，悠悠使我哀。\n"}
{"title": "牧童诗", "industry": "宋代", "author": "黄庭坚", "content": "\n骑牛远远过前村，短笛横吹隔陇闻。多少长安名利客，机关用尽不如君。\n"}
{"title": "金谷园", "industry": "唐代", "author": "杜牧", "content": "\n繁华事散逐香尘，流水无情草自春。日暮东风怨啼鸟，落花犹似坠楼人。\n"}
{"title": "一七令·茶", "industry": "唐代", "author": "元稹", "content": "\n茶。香叶，嫩芽。慕诗客，爱僧家。碾雕白玉，罗织红纱。铫煎黄蕊色，碗转曲尘花。夜后邀陪明月，晨前独对朝霞。洗尽古今人不倦，将知醉后岂堪夸。\n"}
{"title": "病梅馆记", "industry": "清代", "author": "龚自珍", "content": "\n　　江宁之龙蟠，苏州之邓尉，杭州之西溪，皆产梅。或曰：“梅以曲为美，直则无姿；以欹为美，正则无景；以疏为美，密则无态。”固也。此文人画士，心知其意，未可明诏大号以绳天下之梅也；又不可以使天下之民斫直，删密，锄正，以夭梅病梅为业以求钱也。梅之欹之疏之曲，又非蠢蠢求钱之民能以其智力为也。有以文人画士孤癖之隐明告鬻梅者，斫其正，养其旁条，删其密，夭其稚枝，锄其直，遏其生气，以求重价，而江浙之梅皆病。文人画士之祸之烈至此哉！\n　　予购三百盆，皆病者，无一完者。既泣之三日，乃誓疗之：纵之顺之，毁其盆，悉埋于地，解其棕缚；以五年为期，必复之全之。予本非文人画士，甘受诟厉，辟病梅之馆以贮之。\n　　呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉！\n"}
{"title": "遗爱寺", "industry": "唐代", "author": "白居易", "content": "\n弄石临溪坐，寻花绕寺行。时时闻鸟语，处处是泉声。\n"}
{"title": "苏溪亭", "industry": "唐代", "author": "戴叔伦", "content": "\n苏溪亭上草漫漫，谁倚东风十二阑。 燕子不归春事晚，一汀烟雨杏花寒。\n"}
{"title": "又呈吴郎", "industry": "唐代", "author": "杜甫", "content": "\n堂前扑枣任西邻，无食无儿一妇人。不为困穷宁有此？只缘恐惧转须亲。即防远客虽多事，便插疏篱却甚真。已诉征求贫到骨，正思戎马泪盈巾。\n"}
{"title": "春宫曲", "industry": "唐代", "author": "王昌龄", "content": "\n昨夜风开露井桃，未央前殿月轮高。 平阳歌舞新承宠，帘外春寒赐锦袍。\n"}
{"title": "天问", "industry": "先秦", "author": "屈原", "content": "\n曰：遂古之初，谁传道之？上下未形，何由考之？冥昭瞢暗，谁能极之？冯翼惟象，何以识之？明明暗暗，惟时何为？阴阳三合，何本何化？圜则九重，孰营度之？惟兹何功，孰初作之？斡维焉系，天极焉加？八柱何当，东南何亏？九天之际，安放安属？隅隈多有，谁知其数？天何所沓？十二焉分？日月安属？列星安陈？出自汤谷，次于蒙汜。自明及晦，所行几里？夜光何德，死则又育？厥利维何，而顾菟在腹？女岐无合，夫焉取九子？伯强何处？惠气安在？何阖而晦？何开而明？角宿未旦，曜灵安藏？不任汩鸿，师何以尚之？佥曰“何忧，何不课而行之？”鸱龟曳衔，鲧何听焉？顺欲成功，帝何刑焉？永遏在羽山，夫何三年不施？伯禹愎鲧，夫何以变化？纂就前绪，遂成考功。何续初继业，而厥谋不同？洪泉极深，何以窴之？地方九则，何以坟之？河海应龙？何尽何历？鲧何所营？禹何所成？康回冯怒，墬何故以东南倾？九州安错？川谷何洿？东流不溢，孰知其故？东西南北，其修孰多？南北顺椭，其衍几何？昆仑悬圃，其尻安在？增城九重，其高几里？四方之门，其谁从焉？西北辟启，何气通焉？日安不到？烛龙何照？羲和之未扬，若华何光？何所冬暖？何所夏寒？焉有石林？何兽能言？焉有虬龙，负熊以游？雄虺九首，鯈忽焉在？何所不死？长人何守？靡蓱九衢，枲华安居？灵蛇吞象，厥大何如？黑水玄趾，三危安在？延年不死，寿何所止？鲮鱼何所？鬿堆焉处？羿焉彃日？乌焉解羽？禹之力献功，降省下土四方。焉得彼嵞山女，而通之於台桑？闵妃匹合，厥身是继。胡维嗜不同味，而快鼌饱？启代益作后，卒然离蠥。何启惟忧，而能拘是达？皆归射鞫，而无害厥躬。何后益作革，而禹播降？启棘宾商，《九辨》《九歌》。何勤子屠母，而死分竟地？帝降夷羿，革孽夏民。胡射夫河伯，而妻彼雒嫔？冯珧利决，封豨是射。何献蒸肉之膏，而后帝不若？浞娶纯狐，眩妻爰谋。何羿之射革，而交吞揆之？阻穷西征，岩何越焉？化而为黄熊，巫何活焉？咸播秬黍，莆雚是营。何由并投，而鲧疾修盈？白蜺婴茀，胡为此堂？安得夫良药，不能固臧？天式从横，阳离爰死。大鸟何鸣，夫焉丧厥体？蓱号起雨，何以兴之？撰体协胁，鹿何膺之？鳌戴山抃，何以安之？释舟陵行，何之迁之？惟浇在户，何求于嫂？何少康逐犬，而颠陨厥首？女歧缝裳，而馆同爰止。何颠易厥首，而亲以逢殆？汤谋易旅，何以厚之？覆舟斟寻，何道取之？桀伐蒙山，何所得焉？妺嬉何肆，汤何殛焉？舜闵在家，父何以鳏？尧不姚告，二女何亲？厥萌在初，何所亿焉？璜台十成，谁所极焉？登立为帝，孰道尚之？女娲有体，孰制匠之？舜服厥弟，终然为害。何肆犬豕，而厥身不危败？吴获迄古，南岳是止。孰期去斯，得两男子？缘鹄饰玉，后帝是飨。何承谋夏桀，终以灭丧？帝乃降观，下逢伊挚。何条放致罚，而黎服大说？简狄在台，喾何宜？玄鸟致贻，女何喜？该秉季德，厥父是臧。胡终弊于有扈，牧夫牛羊？干协时舞，何以怀之？平胁曼肤，何以肥之？有扈牧竖，云何而逢？击床先出，其命何从？恒秉季德，焉得夫朴牛？何往营班禄，不但还来？昏微循迹，有狄不宁。何繁鸟萃棘，负子肆情？眩弟并淫，危害厥兄。何变化以作诈，而后嗣逢长？成汤东巡，有莘爰极。何乞彼小臣，而吉妃是得？水滨之木，得彼小子。夫何恶之，媵有莘之妇？汤出重泉，夫何辠尤？不胜心伐帝，夫谁使挑之？会朝争盟，何践吾期？苍鸟群飞，孰使萃之？列击纣躬，叔旦不嘉。何亲揆发足，周之命以咨嗟？授殷天下，其位安施？反成乃亡，其罪伊何？争遣伐器，何以行之？并驱击翼，何以将之？昭后成游，南土爰底。厥利惟何，逢彼白雉？穆王巧梅，夫何为周流？环理天下，夫何索求？妖夫曳炫，何号于市？周幽谁诛？焉得夫褒姒？天命反侧，何罚何佑？齐桓九会，卒然身杀。彼王纣之躬，孰使乱惑？何恶辅弼，谗谄是服？比干何逆，而抑沈之？雷开阿顺，而赐封之？何圣人之一德，卒其异方？梅伯受醢，箕子详狂？稷维元子，帝何竺之？投之于冰上，鸟何燠之？何冯弓挟矢，殊能将之？既惊帝切激，何逢长之？伯昌号衰，秉鞭作牧。何令彻彼岐社，命有殷国？迁藏就岐，何能依？殷有惑妇，何所讥？受赐兹醢，西伯上告。何亲就上帝罚，殷之命以不救？师望在肆，昌何识？鼓刀扬声，后何喜？武发杀殷，何所悒？载尸集战，何所急？伯林雉经，维其何故？何感天抑墬，夫谁畏惧？皇天集命，惟何戒之？受礼天下，又使至代之？初汤臣挚，后兹承辅。何卒官汤，尊食宗绪？勋阖梦生，少离散亡。何壮武历，能流厥严？彭铿斟雉，帝何飨？受寿永多，夫何久长？中央共牧，后何怒？蜂蛾微命，力何固？惊女采薇，鹿何佑？北至回水，萃何喜？兄有噬犬，弟何欲？易之以百两，卒无禄？薄暮雷电，归何忧？厥严不奉，帝何求？伏匿穴处，爰何云？荆勋作师，夫何长？悟过改更，我又何言？吴光争国，久余是胜。何环穿自闾社丘陵，爰出子文？吾告堵敖以不长。何试上自予，忠名弥彰？\n"}
{"title": "长相思·其二", "industry": "唐代", "author": "李白", "content": "\n日色欲尽花含烟，月明欲素愁不眠。(欲素 一作：如素)赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天，昔日横波目，今作流泪泉。不信妾断肠，归来看取明镜前。(断肠 一作：肠断)\n"}
{"title": "春愁", "industry": "清代", "author": "丘逢甲", "content": "\n春愁难遣强看山，往事惊心泪欲潸。四百万人同一哭，去年今日割台湾。\n"}
{"title": "清平乐·留人不住", "industry": "宋代", "author": "晏几道", "content": "\n留人不住，醉解兰舟去。一棹碧涛春水路，过尽晓莺啼处。渡头杨柳青青，枝枝叶叶离情。此后锦书休寄，画楼云雨无凭。\n"}
{"title": "遣怀", "industry": "唐代", "author": "杜牧", "content": "\n落魄江南载酒行，楚腰纤细掌中轻。(江南 一作：江湖；纤细 一作：肠断)十年一觉扬州梦，赢得青楼薄幸名。\n"}
{"title": "绝句四首", "industry": "唐代", "author": "杜甫", "content": "\n堂西长笋别开门，堑北行椒却背村。梅熟许同朱老吃，松高拟对阮生论。\n欲作鱼梁云复湍，因惊四月雨声寒。青溪先有蛟龙窟，竹石如山不敢安。\n两个黄鹂鸣翠柳，一行白鹭上青天。窗含西岭千秋雪，门泊东吴万里船。\n药条药甲润青青，色过棕亭入草亭。苗满空山惭取誉，根居隙地怯成形。\n"}
{"title": "丰乐亭记", "industry": "宋代", "author": "欧阳修", "content": "\n　　修既治滁之明年，夏，始饮滁水而甘。问诸滁人，得于州南百步之远。其上则丰山，耸然而特立；下则幽谷，窈然而深藏；中有清泉，滃然而仰出。俯仰左右，顾而乐之。于是疏泉凿石，辟地以为亭，而与滁人往游其间。\n　　滁于五代干戈之际，用武之地也。昔太祖皇帝，尝以周师破李景兵十五万于清流山下，生擒其皇甫辉、姚凤于滁东门之外，遂以平滁。修尝考其山川，按其图记，升高以望清流之关，欲求辉、凤就擒之所。而故老皆无在也，盖天下之平久矣。自唐失其政，海内分裂，豪杰并起而争，所在为敌国者，何可胜数？及宋受天命，圣人出而四海一。向之凭恃险阻，铲削消磨，百年之间，漠然徒见山高而水清。欲问其事，而遗老尽矣！\n　　今滁介江淮之间，舟车商贾、四方宾客之所不至，民生不见外事，而安于畎亩衣食，以乐生送死。而孰知上之功德，休养生息，涵煦于百年之深也。\n　　修之来此，乐其地僻而事简，又爱其俗之安闲。既得斯泉于山谷之间，乃日与滁人仰而望山，俯而听泉。掇幽芳而荫乔木，风霜冰雪，刻露清秀，四时之景，无不可爱。又幸其民乐其岁物之丰成，而喜与予游也。因为本其山川，道其风俗之美，使民知所以安此丰年之乐者，幸生无事之时也。\n　　夫宣上恩德，以与民共乐，刺史之事也。遂书以名其亭焉。 \n"}
{"title": "地震", "industry": "清代", "author": "蒲松龄", "content": "\n　　康熙七年六月十七日戌刻，地大震。余适客稷下，方与表兄李笃之对烛饮。忽闻有声如雷，自东南来，向西北去。众骇异，不解其故。俄而几案摆簸，酒杯倾覆；屋梁椽柱，错折有声。相顾失色。久之，方知地震，各疾趋出。见楼阁房舍，仆而复起；墙倾屋塌之声，与儿啼女号，喧如鼎沸。\n　　人眩晕不能立，坐地上，随地转侧。河水倾泼丈余，鸡鸣犬吠满城中。逾一时许，始稍定。视街上，则男女裸聚，竞相告语，并忘其未衣也。后闻某处井倾仄，不可汲；某家楼台南北易向；栖霞山裂；沂水陷穴，广数亩。此真非常之奇变也。\n"}
{"title": "登徒子好色赋", "industry": "先秦", "author": "宋玉", "content": "\n　　大夫登徒子侍于楚王，短宋玉曰：\"玉为人体貌闲丽，口多微辞，又性好色。愿王勿与出入后宫。\"　　　王以登徒子之言问宋玉。玉曰：\"体貌闲丽，所受于天也；口多微辞，所学于师也；至于好色，臣无有也。\"王曰：\"子不好色，亦有说乎？有说则止，无说则退。\"玉曰：\"天下之佳人莫若楚国，楚国之丽者莫若臣里，臣里之美者莫若臣东家之子。东家之子，增之一分则太长，减之一分则太短 ；著粉则太白，施朱则太赤；眉如翠羽，肌如白雪；腰如束素，齿如含贝；嫣然一笑，惑阳城，迷下蔡。然此女登墙窥臣三年，至今未许也。登徒子则不然：其妻蓬头挛耳，齞唇历齿，旁行踽偻，又疥且痔。登徒子悦之，使有五子。王孰察之，谁为好色者矣。\"　　是时，秦章华大夫在侧，因进而称曰：\"今夫宋玉盛称邻之女，以为美色，愚乱之邪；臣自以为守德，谓不如彼矣。且夫南楚穷巷之妾，焉足为大王言乎?若臣之陋，目所曾睹者，未敢云也。\"王曰：\"试为寡人说之。\"大夫曰：\"唯唯。臣少曾远游，周览九土，足历五都。出咸阳、熙邯郸，从容郑、卫、溱 、洧之间 。是时向春之末 ，迎夏之阳，鸧鹒喈喈，群女出桑。此郊之姝，华色含光，体美容冶，不待饰装。臣观其丽者，因称诗曰：'遵大路兮揽子祛'。赠以芳华辞甚妙。于是处子怳若有望而不来，忽若有来而不见。意密体疏，俯仰异观；含喜微笑，窃视流眄。复称诗曰：'寐春风兮发鲜荣，洁斋俟兮惠音声，赠我如此兮不如无生。'因迁延而辞避。盖徒以微辞相感动。精神相依凭；目欲其颜，心顾其义，扬《诗》守礼，终不过差，故足称也。\"　　于是楚王称善，宋玉遂不退。\n"}
{"title": "行路难·其三", "industry": "唐代", "author": "李白", "content": "\n有耳莫洗颍川水，有口莫食首阳蕨。含光混世贵无名，何用孤高比云月？吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保？李斯税驾苦不早。华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。且乐生前一杯酒，何须身后千载名？\n"}
{"title": "捣练子令·深院静", "industry": "五代", "author": "李煜", "content": "\n深院静，小庭空，断续寒砧断续风。无奈夜长人不寐，数声和月到帘栊。\n"}
{"title": "七哀诗三首·其一", "industry": "魏晋", "author": "王粲", "content": "\n西京乱无象，豺虎方遘患。复弃中国去，委身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。“未知身死处，何能两相完？”驱马弃之去，不忍听此言。南登霸陵岸，回首望长安，悟彼下泉人，喟然伤心肝。\n"}
{"title": "村行", "industry": "宋代", "author": "王禹偁", "content": "\n马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。\n"}
{"title": "国风·豳风·七月", "industry": "先秦", "author": "佚名", "content": "\n　　七月流火，九月授衣。一之日觱发，二之日栗烈。无衣无褐，何以卒岁。三之日于耜，四之日举趾。同我妇子，馌彼南亩，田畯至喜。\n　　七月流火，九月授衣。春日载阳，有鸣仓庚。女执懿筐，遵彼微行，爰求柔桑。春日迟迟，采蘩祁祁。女心伤悲，殆及公子同归。\n　　七月流火，八月萑苇。蚕月条桑，取彼斧斨，以伐远扬，猗彼女桑。七月鸣鵙，八月载绩。载玄载黄，我朱孔阳，为公子裳。\n　　四月秀葽，五月鸣蜩。八月其获，十月陨箨。一之日于貉，取彼狐狸，为公子裘。二之日其同，载缵武功，言私其豵，献豜于公。\n　　五月斯螽动股，六月莎鸡振羽，七月在野，八月在宇，九月在户，十月蟋蟀入我床下。穹窒熏鼠，塞向墐户。嗟我妇子，曰为改岁，入此室处。\n　　六月食郁及薁，七月亨葵及菽，八月剥枣，十月获稻，为此春酒，以介眉寿。七月食瓜，八月断壶，九月叔苴，采荼薪樗，食我农夫。\n　　九月筑场圃，十月纳禾稼。黍稷重穋，禾麻菽麦。嗟我农夫，我稼既同，上入执宫功。昼尔于茅，宵尔索綯。亟其乘屋，其始播百谷。\n　　二之日凿冰冲冲，三之日纳于凌阴。四之日其蚤，献羔祭韭。九月肃霜，十月涤场。朋酒斯飨，曰杀羔羊。跻彼公堂，称彼兕觥，万寿无疆。\n"}
{"title": "杂诗七首·其四", "industry": "魏晋", "author": "曹植", "content": "\n南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿？俯仰岁将暮，荣耀难久恃。\n"}
{"title": "于长安归还扬州九月九日行薇山亭赋韵 / 长安九日诗", "industry": "南北朝", "author": "江总", "content": "\n心逐南云逝，形随北雁来。故乡篱下菊，今日几花开。\n"}
{"title": "生年不满百", "industry": "两汉", "author": "佚名", "content": "\n生年不满百，常怀千岁忧。昼短苦夜长，何不秉烛游！为乐当及时，何能待来兹？愚者爱惜费，但为後世嗤。仙人王子乔，难可与等期。\n"}
{"title": "观游鱼", "industry": "唐代", "author": "白居易", "content": "\n绕池闲步看鱼游，正值儿童弄钓舟。 一种爱鱼心各异，我来施食尔垂钩。\n"}
{"title": "苦昼短", "industry": "唐代", "author": "李贺", "content": "\n飞光飞光，劝尔一杯酒。吾不识青天高，黄地厚。唯见月寒日暖，来煎人寿。食熊则肥，食蛙则瘦。神君何在？太一安有？天东有若木，下置衔烛龙。吾将斩龙足，嚼龙肉，使之朝不得回，夜不得伏。自然老者不死，少者不哭。何为服黄金、吞白玉？谁似任公子，云中骑碧驴？刘彻茂陵多滞骨，嬴政梓棺费鲍鱼。\n"}
{"title": "古怨别", "industry": "唐代", "author": "孟郊", "content": "\n飒飒秋风生，愁人怨离别。含情两相向，欲语气先咽。心曲千万端，悲来却难说。别后唯所思，天涯共明月。\n"}
{"title": "孔子世家赞", "industry": "两汉", "author": "司马迁", "content": "\n　　太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！\n"}
{"title": "清平调·名花倾国两相欢", "industry": "唐代", "author": "李白", "content": "\n名花倾国两相欢，常得君王带笑看。解释春风无限恨，沉香亭北倚栏杆。\n"}
{"title": "水调歌头·金山观月", "industry": "宋代", "author": "张孝祥", "content": "\n江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。 表独立，飞霞佩，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。\n"}
{"title": "满庭芳·蜗角虚名", "industry": "宋代", "author": "苏轼", "content": "\n蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。(尽放我 一作：须放我) 思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。\n"}
{"title": "社日", "industry": "唐代", "author": "王驾", "content": "\n鹅湖山下稻粱肥，豚栅鸡栖半掩扉。 桑柘影斜春社散，家家扶得醉人归。\n"}
{"title": "蝉", "industry": "唐代", "author": "李商隐", "content": "\n本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。\n"}
{"title": "山中与幽人对酌", "industry": "唐代", "author": "李白", "content": "\n两人对酌山花开，一杯一杯复一杯。我醉欲眠卿且去，明朝有意抱琴来。\n"}
{"title": "荷花", "industry": "清代", "author": "石涛", "content": "\n荷叶五寸荷花娇，贴波不碍画船摇；相到薰风四五月，也能遮却美人腰。\n"}
{"title": "春雨", "industry": "唐代", "author": "李商隐", "content": "\n怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残霄犹得梦依稀。玉珰缄札何由达，万里云罗一雁飞。\n"}
{"title": "再游玄都观", "industry": "唐代", "author": "刘禹锡", "content": "\n百亩庭中半是苔，桃花净尽菜花开。种桃道士归何处，前度刘郎今又来。\n"}
{"title": "天末怀李白", "industry": "唐代", "author": "杜甫", "content": "\n凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。\n"}
{"title": "进学解", "industry": "唐代", "author": "韩愈", "content": "\n　　国子先生晨入太学，招诸生立馆下，诲之曰：“业精于勤，荒于嬉；行成于思，毁于随。方今圣贤相逢，治具毕张。拔去凶邪，登崇畯良。占小善者率以录，名一艺者无不庸。爬罗剔抉，刮垢磨光。盖有幸而获选，孰云多而不扬？诸生业患不能精，无患有司之不明；行患不能成，无患有司之不公。”\n　　言未既，有笑于列者曰：“先生欺余哉！弟子事先生，于兹有年矣。先生口不绝吟于六艺之文，手不停披于百家之编。纪事者必提其要，纂言者必钩其玄。贪多务得，细大不捐。焚膏油以继晷，恒兀兀以穷年。先生之业，可谓勤矣。\n　　觝排异端，攘斥佛老。补苴罅漏，张皇幽眇。寻坠绪之茫茫，独旁搜而远绍。障百川而东之，回狂澜于既倒。先生之于儒，可谓有劳矣。\n　　沉浸醲郁，含英咀华，作为文章，其书满家。上规姚姒，浑浑无涯；周诰、殷《盘》，佶屈聱牙；《春秋》谨严，《左氏》浮夸；《易》奇而法，《诗》正而葩；下逮《庄》、《骚》，太史所录；子云，相如，同工异曲。先生之于文，可谓闳其中而肆其外矣。\n　　少始知学，勇于敢为；长通于方，左右具宜。先生之于为人，可谓成矣。\n　　然而公不见信于人，私不见助于友。跋前踬后，动辄得咎。暂为御史，遂窜南夷。三年博士，冗不见治。命与仇谋，取败几时。冬暖而儿号寒，年丰而妻啼饥。头童齿豁，竟死何裨。不知虑此，而反教人为？”\n　　先生曰：“吁，子来前！夫大木为杗，细木为桷，欂栌、侏儒，椳、闑、扂、楔，各得其宜，施以成室者，匠氏之工也。玉札、丹砂，赤箭、青芝，牛溲、马勃，败鼓之皮，俱收并蓄，待用无遗者，医师之良也。登明选公，杂进巧拙，纡馀为妍，卓荦为杰，校短量长，惟器是适者，宰相之方也。昔者孟轲好辩，孔道以明，辙环天下，卒老于行。荀卿守正，大论是弘，逃谗于楚，废死兰陵。是二儒者，吐辞为经，举足为法，绝类离伦，优入圣域，其遇于世何如也？今先生学虽勤而不繇其统，言虽多而不要其中，文虽奇而不济于用，行虽修而不显于众。犹且月费俸钱，岁靡廪粟；子不知耕，妇不知织；乘马从徒，安坐而食。踵常途之役役，窥陈编以盗窃。然而圣主不加诛，宰臣不见斥，兹非其幸欤？动而得谤，名亦随之。投闲置散，乃分之宜。若夫商财贿之有亡，计班资之崇庳，忘己量之所称，指前人之瑕疵，是所谓诘匠氏之不以杙为楹，而訾医师以昌阳引年，欲进其豨苓也。 \n"}
{"title": "富春至严陵山水甚佳", "industry": "清代", "author": "纪昀", "content": "\n浓似春云淡似烟，参差绿到大江边。斜阳流水推篷坐，翠色随人欲上船。\n"}
{"title": "水调歌头·游览", "industry": "宋代", "author": "黄庭坚", "content": "\n瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。\n"}
{"title": "宿山寺", "industry": "唐代", "author": "贾岛", "content": "\n众岫耸寒色，精庐向此分。流星透疏木，走月逆行云。(疏木 一作：疏水)绝顶人来少，高松鹤不群。一僧年八十，世事未曾闻。\n"}
{"title": "摽有梅", "industry": "先秦", "author": "佚名", "content": "\n摽有梅，其实七兮。求我庶士，迨其吉兮。摽有梅，其实三兮。求我庶士，迨其今兮。摽有梅，顷筐塈之。求我庶士，迨其谓之。\n"}
{"title": "采桑子·明月多情应笑我", "industry": "清代", "author": "纳兰性德", "content": "\n明月多情应笑我，笑我如今。辜负春心，独自闲行独自吟。近来怕说当时事，结遍兰襟。月浅灯深，梦里云归何处寻。\n"}
{"title": "断句", "industry": "宋代", "author": "苏麟", "content": "\n近水楼台先得月，向阳花木易为春。\n"}
{"title": "上堂开示颂", "industry": "唐代", "author": "黄蘖禅师", "content": "\n尘劳迥脱事非常，紧把绳头做一场。不经一番寒彻骨，怎得梅花扑鼻香。\n"}
{"title": "酌贪泉", "industry": "魏晋", "author": "吴隐之", "content": "\n古人云此水，一歃怀千金。试使夷齐饮，终当不易心。\n"}
{"title": "对雪", "industry": "唐代", "author": "高骈", "content": "\n六出飞花入户时，坐看青竹变琼枝。如今好上高楼望，盖尽人间恶路岐。\n"}
{"title": "小雅·白驹", "industry": "先秦", "author": "佚名", "content": "\n皎皎白驹，食我场苗。絷之维之，以永今朝。所谓伊人，于焉逍遥？皎皎白驹，食我场藿。絷之维之，以永今夕。所谓伊人，于焉嘉客？皎皎白驹，贲然来思。尔公尔侯，逸豫无期？慎尔优游，勉尔遁思。皎皎白驹，在彼空谷。生刍一束，其人如玉。毋金玉尔音，而有遐心。\n"}
{"title": "归园田居·其四", "industry": "魏晋", "author": "陶渊明", "content": "\n久去山泽游，浪莽林野娱。试携子侄辈，披榛步荒墟。徘徊丘垄间，依依昔人居。井灶有遗处，桑竹残朽株。借问采薪者，此人皆焉如？薪者向我言，死没无复余。一世异朝市，此语真不虚。人生似幻化，终当归空无。\n"}
{"title": "摊破浣溪沙·菡萏香销翠叶残", "industry": "五代", "author": "李璟", "content": "\n菡萏香销翠叶残，西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚栏干。(栏 通：阑) (何限恨 一作：无限恨)\n"}
{"title": "汉宫春·梅", "industry": "宋代", "author": "晁冲之", "content": "\n潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。 清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。\n"}
{"title": "蝶恋花·送春", "industry": "宋代", "author": "朱淑真", "content": "\n楼外垂杨千万缕。欲系青春，少住春还去。犹自风前飘柳絮。随春且看归何处。 绿满山川闻杜宇。便做无情，莫也愁人苦。把酒送春春不语。黄昏却下潇潇雨。\n"}
{"title": "落花", "industry": "宋代", "author": "朱淑真", "content": "\n连理枝头花正开，妒花风雨便相催。愿教青帝常为主，莫遣纷纷点翠苔。\n"}
{"title": "春题湖上", "industry": "唐代", "author": "白居易", "content": "\n湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半勾留是此湖。\n"}
{"title": "秋兴八首", "industry": "唐代", "author": "杜甫", "content": "\n玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。\n夔府孤城落日斜，每依北斗望京华。听猿实下三声泪，奉使虚随八月槎。画省香炉违伏枕，山楼粉堞隐悲笳。请看石上藤萝月，已映洲前芦荻花。\n千家山郭静朝晖，日日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。\n闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书驰。鱼龙寂寞秋江冷，故国平居有所思。\n蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐点朝班。\n瞿塘峡口曲江头，万里风烟接素秋。花萼夹城通御气，芙蓉小苑入边愁。珠帘绣柱围黄鹄，锦缆牙樯起白鸥。回首可怜歌舞地，秦中自古帝王州。\n昆明池水汉时功，武帝旌旗在眼中。织女机丝虚夜月，石鲸鳞甲动秋风。波漂菰米沉云黑，露冷莲房坠粉红。关塞极天惟鸟道，江湖满地一渔翁。\n昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔曾干气象，白头吟望苦低垂。\n"}
{"title": "相思令·吴山青", "industry": "宋代", "author": "林逋", "content": "\n吴山青，越山青，两岸青山相送迎，争忍有离情？君泪盈，妾泪盈，罗带同心结未成，江边潮已平。\n"}
{"title": "庭中有奇树", "industry": "两汉", "author": "佚名", "content": "\n庭中有奇树，绿叶发华滋。攀条折其荣，将以遗所思。馨香盈怀袖，路远莫致之。此物何足贵，但感别经时。\n"}
{"title": "陇西行", "industry": "唐代", "author": "王维", "content": "\n十里一走马，五里一扬鞭。都护军书至，匈奴围酒泉。关山正飞雪，烽火断无烟。\n"}
{"title": "闻雁", "industry": "唐代", "author": "韦应物", "content": "\n故园渺何处，归思方悠哉。淮南秋雨夜，高斋闻雁来。\n"}
{"title": "长歌行", "industry": "唐代", "author": "王昌龄", "content": "\n旷野饶悲风，飕飕黄蒿草。系马倚白杨，谁知我怀抱。 所是同袍者，相逢尽衰老。北登汉家陵，南望长安道。 下有枯树根，上有鼯鼠窠。高皇子孙尽，千载无人过。 宝玉频发掘，精灵其奈何。人生须达命，有酒且长歌。\n"}
{"title": "山中留客", "industry": "唐代", "author": "张旭", "content": "\n山光物态弄春晖，莫为轻阴便拟归。纵使晴明无雨色，入云深处亦沾衣。\n"}
{"title": "卜算子·芍药打团红", "industry": "宋代", "author": "洪咨夔", "content": "\n芍药打团红，萱草成窝绿。帘卷疏风燕子归，依旧卢仝屋。贫放麹生疏，闲到青奴熟。扫地焚香伴老仙，人胜连环玉。\n"}
{"title": "如梦令·水垢何曾相受", "industry": "宋代", "author": "苏轼", "content": "\n水垢何曾相受。细看两俱无有。寄语揩背人，尽日劳君挥肘。轻手，轻手，居士本来无垢。\n"}
{"title": "无题·来是空言去绝踪", "industry": "唐代", "author": "李商隐", "content": "\n来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重！\n"}
{"title": "塞上", "industry": "宋代", "author": "柳开", "content": "\n鸣骹直上一千尺，天静无风声更干。碧眼胡儿三百骑，尽提金勒向云看。\n"}
{"title": "半死桐·重过阊门万事非", "industry": "宋代", "author": "贺铸", "content": "\n重过阊门万事非。同来何事不同归。梧桐半死清霜后，头白鸳鸯失伴飞。 原上草，露初晞。旧栖新垅两依依。空床卧听南窗雨，谁复挑灯夜补衣。\n"}
{"title": "西施", "industry": "唐代", "author": "罗隐", "content": "\n家国兴亡自有时，吴人何苦怨西施。西施若解倾吴国，越国亡来又是谁。\n"}
{"title": "梦李白二首·其一", "industry": "唐代", "author": "杜甫", "content": "\n死别已吞声，生别常恻恻。江南瘴疠地，逐客无消息。故人入我梦，明我长相忆。恐非平生魂，路远不可测。魂来枫林青，魂返关塞黑。君今在罗网，何以有羽翼。落月满屋梁，犹疑照颜色。水深波浪阔，无使蛟龙得。(版本一)\n死别已吞声，生别常恻恻。江南瘴疠地，逐客无消息。故人入我梦，明我长相忆。君今在罗网，何以有羽翼。恐非平生魂，路远不可测。魂来枫林青，魂返关塞黑。落月满屋梁，犹疑照颜色。水深波浪阔，无使蛟龙得。(版本二)\n"}
{"title": "司马光好学", "industry": "宋代", "author": "朱熹", "content": "\n　　司马温公幼时，患记问不若人。群居讲习，众兄弟既成诵，游息矣；独下帷绝编，迨能倍诵乃止。用力多者收功远，其所精诵，乃终身不忘也。温公尝言：“书不可不成诵。或在马上，或中夜不寝时，咏其文，思其义，所得多矣。”（选自朱熹编辑的《三朝名臣言行录》）\n"}
{"title": "西江月·梅花", "industry": "宋代", "author": "苏轼", "content": "\n玉骨那愁瘴雾，冰姿自有仙风。海仙时遣探芳丛。倒挂绿毛么凤。(么 同：幺)素面翻嫌粉涴，洗妆不褪唇红。高情已逐晓云空。不与梨花同梦。\n"}
{"title": "水龙吟·黄州梦过栖霞楼", "industry": "宋代", "author": "苏轼", "content": "\n闾丘大夫孝终公显尝守黄州，作栖霞楼，为郡中胜绝。元丰五年，余谪居黄。正月十七日，梦扁舟渡江，中流回望，楼中歌乐杂作。舟中人言：公显方会客也。觉而异之，乃作此词，盖越调鼓笛慢。公显时已致仕在苏州。\n小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，独回首、烟波里。推枕惘然不见，但空江、月明千里。五湖闻道，扁舟归去，仍携西子。云梦南州，武昌东岸，昔游应记。料多情梦里，端来见我，也参差是。\n"}
{"title": "浪淘沙令·伊吕两衰翁", "industry": "宋代", "author": "王安石", "content": "\n伊吕两衰翁，历遍穷通。一为钓叟一耕佣。若使当时身不遇，老了英雄。汤武偶相逢，风虎云龙。兴王只在谈笑中。直至如今千载后，谁与争功！\n"}
{"title": "梦天", "industry": "唐代", "author": "李贺", "content": "\n老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。\n"}
{"title": "金缕曲·亡妇忌日有感", "industry": "清代", "author": "纳兰性德", "content": "\n此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知已。还怕两人俱薄命，再缘悭、剩月零风里。清泪尽，纸灰起。\n"}
{"title": "张衡传", "industry": "南北朝", "author": "范晔", "content": "\n　　张衡字平子，南阳西鄂人也。衡少善属文，游于三辅，因入京师，观太学，遂通五经，贯六艺。虽才高于世，而无骄尚之情。常从容淡静，不好交接俗人。永元中，举孝廉不行，连辟公府不就。时天下承平日久，自王侯以下，莫不逾侈。衡乃拟班固《两都》作《二京赋》，因以讽谏。精思傅会，十年乃成。大将军邓骘奇其才，累召不应。\n　　衡善机巧，尤致思于天文、阴阳、历算。安帝雅闻衡善术学，公车特征拜郎中，再迁为太史令。遂乃研核阴阳，妙尽璇玑之正，作浑天仪，著《灵宪》、《算罔论》，言甚详明。\n　　顺帝初，再转，复为太史令。衡不慕当世，所居之官辄积年不徙。自去史职，五载复还。\n　　阳嘉元年，复造候风地动仪。以精铜铸成，员径八尺，合盖隆起，形似酒尊，饰以篆文山龟鸟兽之形。中有都柱，傍行八道，施关发机。外有八龙，首衔铜丸，下有蟾蜍，张口承之。其牙机巧制，皆隐在尊中，覆盖周密无际。如有地动，尊则振龙，机发吐丸，而蟾蜍衔之。振声激扬，伺者因此觉知。虽一龙发机，而七首不动，寻其方面，乃知震之所在。验之以事，合契若神。自书典所记，未之有也。尝一龙机发而地不觉动，京师学者咸怪其无征。后数日驿至，果地震陇西，于是皆服其妙。自此以后，乃令史官记地动所从方起。\n　　时政事渐损，权移于下，衡因上疏陈事。后迁侍中，帝引在帷幄，讽议左右。尝问天下所疾恶者。宦官惧其毁己，皆共目之，衡乃诡对而出。阉竖恐终为其患，遂共谗之。衡常思图身之事，以为吉凶倚仗，幽微难明。乃作《思玄赋》以宣寄情志。\n　　永和初，出为河间相。时国王骄奢，不遵典宪；又多豪右，共为不轨。衡下车，治威严，整法度，阴知奸党名姓，一时收禽，上下肃然，称为政理。视事三年，上书乞骸骨，征拜尚书。年六十二，永和四年卒。\n"}
{"title": "绝句", "industry": "元代", "author": "王庭筠", "content": "\n竹影和诗瘦，梅花入梦香。可怜今夜月，不肯下西厢。\n"}
{"title": "塞上曲二首·其二", "industry": "唐代", "author": "戴叔伦", "content": "\n汉家旌帜满阴山，不遣胡儿匹马还。愿得此身长报国，何须生入玉门关。\n"}
{"title": "今日歌", "industry": "明代", "author": "文嘉", "content": "\n今日复今日，今日何其少！今日又不为，此事何时了？人生百年几今日，今日不为真可惜！若言姑待明朝至，明朝又有明朝事。为君聊赋今日诗，努力请从今日始。\n"}
{"title": "屈原列传", "industry": "两汉", "author": "司马迁", "content": "\n　　屈原者，名平，楚之同姓也。为楚怀王左徒。博闻强志，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。\n　　上官大夫与之同列，争宠而心害其能。怀王使屈原造为宪令，屈平属草稿未定。上官大夫见而欲夺之，屈平不与，因谗之曰：“王使屈平为令，众莫不知。每一令出，平伐其功，曰以为‘非我莫能为也。’”王怒而疏屈平。\n　　屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。“离骚”者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智，以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉。其称文小而其指极大，举类迩而见义远。其志洁，故其称物芳；其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。\n　　屈原既绌。其后秦欲伐齐，齐与楚从亲，惠王患之。乃令张仪佯去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里。”楚使怒去，归告怀王。怀王怒，大兴师伐秦。秦发兵击之，大破楚师于丹、淅，斩首八万，虏楚将屈匄，遂取楚之汉中地。怀王乃悉发国中兵，以深入击秦，战于蓝田。魏闻之，袭楚至邓。楚兵惧，自秦归。而齐竟怒，不救楚，楚大困。明年，秦割汉中地与楚以和。楚王曰：“不愿得地，愿得张仪而甘心焉。”张仪闻，乃曰：“以一仪而当汉中地，臣请往如楚。”如楚，又因厚币用事者臣靳尚，而设诡辩于怀王之宠姬郑袖。怀王竟听郑袖，复释去张仪。是时屈原既疏，不复在位，使于齐，顾反，谏怀王曰：“何不杀张仪？”怀王悔，追张仪，不及。\n　　其后，诸侯共击楚，大破之，杀其将唐眜。时秦昭王与楚婚，欲与怀王会。怀王欲行，屈平曰：“秦，虎狼之国，不可信，不如毋行。”怀王稚子子兰劝王行：“奈何绝秦欢！”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内。复之秦，竟死于秦而归葬。\n　　长子顷襄王立，以其弟子兰为令尹。楚人既咎子兰以劝怀王入秦而不反也。屈平既嫉之，虽放流，眷顾楚国，系心怀王，不忘欲反。冀幸君之一悟，俗之一改也。其存君兴国，而欲反复之，一篇之中，三致志焉。然终无可奈何，故不可以反。卒以此见怀王之终不悟也。\n　　人君无愚智贤不肖，莫不欲求忠以自为，举贤以自佐。然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰，兵挫地削，亡其六郡，身客死于秦，为天下笑，此不知人之祸也。《易》曰：“井渫不食，为我心恻，可以汲。王明，并受其福。”王之不明，岂足福哉！令尹子兰闻之，大怒。卒使上官大夫短屈原于顷襄王。顷襄王怒而迁之。屈原至于江滨，被发行吟泽畔，颜色憔悴，形容枯槁。渔父见而问之曰：“子非三闾大夫欤？何故而至此？”屈原曰：“举世皆浊而我独清，众人皆醉而我独醒，是以见放。”渔父曰：“夫圣人者，不凝滞于物，而能与世推移。举世皆浊，何不随其流而扬其波？众人皆醉，何不哺其糟而啜其醨？何故怀瑾握瑜，而自令见放为？”屈原曰：“吾闻之，新沐者必弹冠，新浴者必振衣。人又谁能以身之察察，受物之汶汶者乎？宁赴常流而葬乎江鱼腹中耳。又安能以皓皓之白，而蒙世之温蠖乎？”乃作《怀沙》之赋。于是怀石，遂自投汨罗以死。\n　　屈原既死之后，楚有宋玉、唐勒、景差之徒者，皆好辞而以赋见称。然皆祖屈原之从容辞令，终莫敢直谏。其后楚日以削，数十年竟为秦所灭。自屈原沉汨罗后百有馀年，汉有贾生，为长沙王太傅。过湘水，投书以吊屈原。\n　　太史公曰：“余读《离骚》、《天问》、《招魂》、《哀郢》，悲其志。适长沙，过屈原所自沉渊，未尝不垂涕，想见其为人。及见贾生吊之，又怪屈原以彼其材游诸侯，何国不容，而自令若是！读《鵩鸟赋》，同死生，轻去就，又爽然自失矣。” \n"}
{"title": "水仙子·咏江南", "industry": "元代", "author": "张养浩", "content": "\n一江烟水照晴岚，两岸人家接画檐，芰荷丛一段秋光淡。看沙鸥舞再三，卷香风十里珠帘。画船儿天边至，酒旗儿风外飐。爱杀江南！\n"}
{"title": "菩萨蛮·回文夏闺怨", "industry": "宋代", "author": "苏轼", "content": "\n柳庭风静人眠昼，昼眠人静风庭柳。香汗薄衫凉，凉衫薄汗香。手红冰碗藕，藕碗冰红手。郎笑藕丝长，长丝藕笑郎。\n"}
{"title": "游子吟", "industry": "唐代", "author": "陈陶", "content": "\n栖乌喜林曙，惊蓬伤岁阑。关河三尺雪，何处是天山。朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。\n"}
{"title": "中秋", "industry": "唐代", "author": "郑谷", "content": "\n清香闻晓莲，水国雨馀天。天气正得所，客心刚悄然。乱兵何日息，故老几人全。此际难消遣，从来未学禅。\n"}
{"title": "触龙说赵太后", "industry": "先秦", "author": "刘向", "content": "\n　　赵太后新用事，秦急攻之。赵氏求救于齐，齐曰：“必以长安君为质，兵乃出。”太后不肯，大臣强谏。太后明谓左右：“有复言令长安君为质者，老妇必唾其面。”\n　　左师触龙言愿见太后。太后盛气而揖之。入而徐趋，至而自谢，曰：“老臣病足，曾不能疾走，不得见久矣。窃自恕，而恐太后玉体之有所郄也，故愿望见太后。”太后曰：“老妇恃辇而行。”曰：“日食饮得无衰乎？”曰：“恃粥耳。”曰：“老臣今者殊不欲食，乃自强步，日三四里，少益耆食，和于身。”太后曰：“老妇不能。”太后之色少解。\n　　左师公曰：“老臣贱息舒祺，最少，不肖；而臣衰，窃爱怜之。愿令得补黑衣之数，以卫王宫。没死以闻。”太后曰：“敬诺。年几何矣？”对曰：“十五岁矣。虽少，愿及未填沟壑而托之。”太后曰：“丈夫亦爱怜其少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱燕后贤于长安君。”曰：“君过矣！不若长安君之甚。”左师公曰：“父母之爱子，则为之计深远。媪之送燕后也，持其踵，为之泣，念悲其远也，亦哀之矣。已行，非弗思也，祭祀必祝之，祝曰：‘必勿使反。’岂非计久长，有子孙相继为王也哉？”太后曰：“然。”\n　　左师公曰：“今三世以前，至于赵之为赵，赵王之子孙侯者，其继有在者乎？”曰：“无有。”曰：“微独赵，诸侯有在者乎？”曰：“老妇不闻也。”“此其近者祸及身，远者及其子孙。岂人主之子孙则必不善哉？位尊而无功，奉厚而无劳，而挟重器多也。今媪尊长安君之位，而封之以膏腴之地，多予之重器，而不及今令有功于国，—旦山陵崩，长安君何以自托于赵？老臣以媪为长安君计短也，故以为其爱不若燕后。”太后曰：“诺，恣君之所使之。”\n　　于是为长安君约车百乘，质于齐，齐兵乃出。\n　　子义闻之曰：“人主之子也、骨肉之亲也，犹不能恃无功之尊、无劳之奉，已守金玉之重也，而况人臣乎。” \n"}
{"title": "陶者", "industry": "宋代", "author": "梅尧臣", "content": "\n陶尽门前土，屋上无片瓦。十指不沾泥，鳞鳞居大厦。\n"}
{"title": "少年游·并刀如水", "industry": "宋代", "author": "周邦彦", "content": "\n并刀如水，吴盐胜雪，纤手破新橙。锦幄初温，兽烟不断，相对坐调笙。 低声问向谁行宿，城上已三更。马滑霜浓，不如休去，直是少人行。\n"}
{"title": "永遇乐·彭城夜宿燕子楼", "industry": "宋代", "author": "苏轼", "content": "\n\n明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。 天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。 \n"}
{"title": "偶作寄朗之", "industry": "唐代", "author": "白居易", "content": "\n历想为官日，无如刺史时。欢娱接宾客，饱暖及妻儿。自到东都后，安闲更得宜。分司胜刺史，致仕胜分司。何况园林下，欣然得朗之。仰名同旧识，为乐即新知。有雪先相访，无花不作期。斗醲干酿酒，夸妙细吟诗。里巷千来往，都门五别离。岐分两回首，书到一开眉。叶落槐亭院，冰生竹阁池。雀罗谁问讯，鹤氅罢追随。身与心俱病，容将力共衰。老来多健忘，唯不忘相思。\n"}
{"title": "中秋登楼望月", "industry": "宋代", "author": "米芾", "content": "\n目穷淮海满如银，万道虹光育蚌珍。天上若无修月户，桂枝撑损向西轮。\n"}
{"title": "浣溪沙·玉碗冰寒滴露华", "industry": "宋代", "author": "晏殊", "content": "\n玉碗冰寒滴露华，粉融香雪透轻纱。晚来妆面胜荷花。鬓亸欲迎眉际月，酒红初上脸边霞。一场春梦日西斜。\n"}
{"title": "自京赴奉先县咏怀五百字 / 自京赴奉先咏怀五百字", "industry": "唐代", "author": "杜甫", "content": "\n杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，潇洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹误生理，独耻事干谒。兀兀遂至今，忍为尘埃没。终愧巢与由，未能易其节。沉饮聊自遣，放歌破愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。煖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崒兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号啕，幼子饥已卒。吾宁舍一哀，里巷亦呜咽。所愧为人父，无食致夭折。岂知秋禾登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。\n"}
{"title": "蜉蝣", "industry": "先秦", "author": "佚名", "content": "\n蜉蝣之羽，衣裳楚楚。心之忧矣，於我归处。蜉蝣之翼，采采衣服。心之忧矣，於我归息。蜉蝣掘阅，麻衣如雪。心之忧矣，於我归说。\n"}
{"title": "秋凉晚步", "industry": "宋代", "author": "杨万里", "content": "\n秋气堪悲未必然，轻寒正是可人天。绿池落尽红蕖却，荷叶犹开最小钱。\n"}
{"title": "子夜吴歌·冬歌", "industry": "唐代", "author": "李白", "content": "\n明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。\n"}
{"title": "夜归鹿门山歌 / 夜归鹿门歌", "industry": "唐代", "author": "孟浩然", "content": "\n山寺钟鸣昼已昏，渔梁渡头争渡喧。人随沙岸向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人自来去。\n"}
{"title": "行露", "industry": "先秦", "author": "佚名", "content": "\n厌浥行露，岂不夙夜，谓行多露。谁谓雀无角？何以穿我屋？谁谓女无家？何以速我狱？虽速我狱，室家不足！谁谓鼠无牙？何以穿我墉？谁谓女无家？何以速我讼？虽速我讼，亦不女从！\n"}
{"title": "水调歌头·细数十年事", "industry": "宋代", "author": "范成大", "content": "\n细数十年事，十处过中秋。今年新梦，忽到黄鹤旧山头。老子个中不浅，此会天教重见，今古一南楼。星汉淡无色，玉镜独空浮。敛秦烟，收楚雾，熨江流。关河离合，南北依旧照清愁。想见姮娥冷眼，应笑归来霜鬓，空敝黑貂裘。酾酒问蟾兔，肯去伴沧洲？\n"}
{"title": "阴雨", "industry": "唐代", "author": "白居易", "content": "\n岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。\n"}
{"title": "越中览古", "industry": "唐代", "author": "李白", "content": "\n越王勾践破吴归，义士还乡尽锦衣。 宫女如花满春殿，只今惟有鹧鸪飞。\n"}
{"title": "沙丘城下寄杜甫", "industry": "唐代", "author": "李白", "content": "\n我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。\n"}
{"title": "移居二首", "industry": "魏晋", "author": "陶渊明", "content": "\n昔欲居南村，非为卜其宅。闻多素心人，乐与数晨夕。怀此颇有年，今日从兹役。敝庐何必广，取足蔽床席。邻曲时时来，抗言谈在昔。奇文共欣赏，疑义相与析。\n春秋多佳日，登高赋新诗。过门更相呼，有酒斟酌之。农务各自归，闲暇辄相思。相思则披衣，言笑无厌时。此理将不胜？无为忽去兹。衣食当须纪，力耕不吾欺。 \n"}
{"title": "春怨 / 伊州歌", "industry": "唐代", "author": "金昌绪", "content": "\n打起黄莺儿，莫教枝上啼。啼时惊妾梦，不得到辽西。\n"}
{"title": "官仓鼠", "industry": "唐代", "author": "曹邺", "content": "\n官仓老鼠大如斗，见人开仓亦不走。 健儿无粮百姓饥，谁遣朝朝入君口。\n"}
{"title": "菩萨蛮·花明月暗笼轻雾", "industry": "五代", "author": "李煜", "content": "\n花明月暗笼轻雾，今宵好向郎边去。刬袜步香阶，手提金缕鞋。画堂南畔见，一向偎人颤。奴为出来难，教君恣意怜。\n"}
{"title": "采桑子·塞上咏雪花", "industry": "清代", "author": "纳兰性德", "content": "\n非关癖爱轻模样，冷处偏佳。别有根芽，不是人间富贵花。谢娘别后谁能惜，飘泊天涯。寒月悲笳，万里西风瀚海沙。\n"}
{"title": "咏怀八十二首·其一", "industry": "魏晋", "author": "阮籍", "content": "\n夜中不能寐，起坐弹鸣琴。薄帷鉴明月，清风吹我襟。孤鸿号外野，翔鸟鸣北林。徘徊将何见？忧思独伤心。\n"}
{"title": "国风·郑风·女曰鸡鸣", "industry": "先秦", "author": "佚名", "content": "\n女曰鸡鸣，士曰昧旦。子兴视夜，明星有烂。将翱将翔，弋凫与雁。弋言加之，与子宜之。宜言饮酒，与子偕老。琴瑟在御，莫不静好。知子之来之，杂佩以赠之。知子之顺之，杂佩以问之。知子之好之，杂佩以报之。\n"}
{"title": "赵威后问齐使", "industry": "先秦", "author": "佚名", "content": "\n　　齐王使使者问赵威后。书未发，威后问使者曰：“岁亦无恙邪？民亦无恙邪？王亦无恙邪？”使者不说，曰：“臣奉使使威后，今不问王而先问岁与民，岂先贱而后尊贵者乎？”威后曰：“不然，苟无岁，何以有民？苟无民， 何以有君？故有舍本而问末者耶？”\n　　乃进而问之曰：“齐有处士曰锺离子，无恙耶？是其为人也，有粮者亦食，无粮者亦食；有衣者亦衣，无衣者亦衣。是助王养其民也，何以至今不业也？叶阳子无恙乎？是其为人，哀鳏寡，恤孤独，振困穷，补不足。是助王息其民者也，何以至今不业也？北宫之女婴儿子无恙耶？彻其环瑱，至老不嫁，以养父母。是皆率民而出于孝情者也，胡为至今不朝也?此二士弗业，一女不朝，何以王齐国，子万民乎？於陵子仲尚存乎？是其为人也，上不臣于王，下不治其家，中不索交诸侯。此率民而出于无用者，何为至今不杀乎？”\n"}
{"title": "雨后池上", "industry": "宋代", "author": "刘攽", "content": "\n一雨池塘水面平，淡磨明镜照檐楹。东风忽起垂杨舞，更作荷心万点声。\n"}
{"title": "羔羊", "industry": "先秦", "author": "佚名", "content": "\n羔羊之皮，素丝五紽。退食自公，委蛇委蛇。羔羊之革，素丝五緎。委蛇委蛇，自公退食。羔羊之缝，素丝五总。委蛇委蛇，退食自公。\n"}
{"title": "春风", "industry": "清代", "author": "袁枚", "content": "\n春风如贵客，一到便繁华。来扫千山雪，归留万国花。\n"}
{"title": "酬乐天咏老见示", "industry": "唐代", "author": "刘禹锡", "content": "\n人谁不顾老，老去有谁怜。身瘦带频减，发稀冠自偏。废书缘惜眼，多灸为随年。经事还谙事，阅人如阅川。细思皆幸矣，下此便翛然。莫道桑榆晚，为霞尚满天。\n"}
{"title": "江上值水如海势聊短述", "industry": "唐代", "author": "杜甫", "content": "\n为人性僻耽佳句，语不惊人死不休。老去诗篇浑漫与，春来花鸟莫深愁。(漫与 一作：漫兴)新添水槛供垂钓，故着浮槎替入舟。焉得思如陶谢手，令渠述作与同游。\n"}
{"title": "百忧集行", "industry": "唐代", "author": "杜甫", "content": "\n忆年十五心尚孩，健如黄犊走复来。庭前八月梨枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿不知父子礼，叫怒索饭啼门东。\n"}
{"title": "塞鸿秋·春情", "industry": "元代", "author": "张可久", "content": "\n疏星淡月秋千院，愁云恨雨芙蓉面。伤情燕足留红线，恼人鸾影闲团扇。兽炉沉水烟，翠沼残花片。一行写入相思传。\n"}
{"title": "桃花", "industry": "唐代", "author": "元稹", "content": "\n桃花浅深处，似匀深浅妆。春风助肠断，吹落白衣裳。\n"}
{"title": "柳枝词", "industry": "宋代", "author": "郑文宝", "content": "\n亭亭画舸系春潭，直到行人酒半酣。不管烟波与风雨，载将离恨过江南。\n"}
{"title": "蝶恋花·禹庙兰亭今古路", "industry": "宋代", "author": "陆游", "content": "\n禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。冉冉年华留不住。镜里朱颜，毕竟消磨去。一句丁宁君记取。神仙须是闲人做。\n"}
{"title": "南歌子·天上星河转", "industry": "宋代", "author": "李清照", "content": "\n天上星河转，人间帘幕垂。凉生枕簟泪痕滋。起解罗衣聊问、夜何其。翠贴莲蓬小，金销藕叶稀。旧时天气旧时衣。只有情怀不似、旧家时。\n"}
{"title": "行香子·树绕村庄", "industry": "宋代", "author": "秦观", "content": "\n树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。\n"}
{"title": "送方外上人 / 送上人", "industry": "唐代", "author": "刘长卿", "content": "\n孤云将野鹤，岂向人间住。莫买沃洲山，时人已知处。\n"}
{"title": "酬张少府", "industry": "唐代", "author": "王维", "content": "\n晚年唯好静，万事不关心。自顾无长策，空知返旧林。 松风吹解带，山月照弹琴。君问穷通理，渔歌入浦深。\n"}
{"title": "渭川田家", "industry": "唐代", "author": "王维", "content": "\n斜阳照墟落，穷巷牛羊归。(斜阳 一作：斜光)野老念牧童，倚杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡闲逸，怅然吟式微。\n"}
{"title": "西江月·宝髻松松挽就", "industry": "宋代", "author": "司马光", "content": "\n宝髻松松挽就，铅华淡淡妆成。青烟翠雾罩轻盈，飞絮游丝无定。相见争如不见，有情何似无情。笙歌散后酒初醒，深院月斜人静。\n"}
{"title": "夜雨", "industry": "唐代", "author": "白居易", "content": "\n我有所念人，隔在远远乡。我有所感事，结在深深肠。乡远去不得，无日不瞻望。肠深解不得，无夕不思量。况此残灯夜，独宿在空堂。秋天殊未晓，风雨正苍苍。不学头陀法，前心安可忘。\n"}
{"title": "游子吟", "industry": "唐代", "author": "顾况", "content": "\n故枥思疲马，故窠思迷禽。浮云蔽我乡，踯躅游子吟。 游子悲久滞，浮云郁东岑。客堂无丝桐，落叶如秋霖。 艰哉远游子，所以悲滞淫。一为浮云词，愤塞谁能禁。 驰归百年内，唯愿展所钦。胡为不归欤，坐使年病侵。 未老霜绕鬓，非狂火烧心。太行何难哉，北斗不可斟。 夜静星河出，耿耿辰与参。佳人夐青天，尺素重于金。 泬寥群动异，眇默诸境森。苔衣上闲阶，蟋蟀催寒砧。 立身计几误，道险无容针。三年不还家，万里遗锦衾。 梦魂无重阻，离忧罔古今。胡为不归欤，辜负匣中琴。 腰下是何物，牵缠旷登寻。朝与名山期，夕宿楚水阴。 楚水殊演漾，名山窅岖嶔。客从洞庭来，婉娈潇湘深。 橘柚在南国，鸿雁遗秋音。下有碧草洲，上有青橘林。 引烛窥洞穴，凌波睥天琛。蒲荷影参差，凫鹤雏淋涔。 浩歌惜芳杜，散发轻华簪。胡为不归欤，泪下沾衣襟。 鸢飞戾霄汉，蝼蚁制鳣鱏。赫赫大圣朝，日月光照临。 圣主虽启迪，奇人分湮沈。层城登云韶，王府锵球琳。 鹿鸣志丰草，况复虞人箴。\n"}
{"title": "新婚别", "industry": "唐代", "author": "杜甫", "content": "\n兔丝附蓬麻，引蔓故不长。嫁女与征夫，不如弃路旁。结发为君妻，席不暖君床。暮婚晨告别，无乃太匆忙。君行虽不远，守边赴河阳。妾身未分明，何以拜姑嫜？父母养我时，日夜令我藏。生女有所归，鸡狗亦得将。君今往死地，沉痛迫中肠。誓欲随君去，形势反苍黄。勿为新婚念，努力事戎行。妇人在军中，兵气恐不扬。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。\n"}
{"title": "阮郎归·初夏", "industry": "宋代", "author": "苏轼", "content": "\n绿槐高柳咽新蝉。薰风初入弦。碧纱窗下水沈烟。棋声惊昼眠。(水沈 一作 水沉） 微雨过，小荷翻。榴花开欲然。玉盆纤手弄清泉。琼珠碎却圆。\n"}
{"title": "如意娘", "industry": "唐代", "author": "武则天", "content": "\n看朱成碧思纷纷，憔悴支离为忆君。不信比来长下泪，开箱验取石榴裙。\n"}
{"title": "甘棠", "industry": "先秦", "author": "佚名", "content": "\n蔽芾甘棠，勿翦勿伐，召伯所茇。蔽芾甘棠，勿翦勿败，召伯所憩。蔽芾甘棠，勿翦勿拜，召伯所说。\n"}
{"title": "浣溪沙·堤上游人逐画船", "industry": "宋代", "author": "欧阳修", "content": "\n堤上游人逐画船，拍堤春水四垂天。绿杨楼外出秋千。白发戴花君莫笑，六幺催拍盏频传。人生何处似尊前！\n"}
{"title": "潼关吏", "industry": "唐代", "author": "杜甫", "content": "\n士卒何草草，筑城潼关道。大城铁不如，小城万丈余。借问潼关吏：修关还备胡？要我下马行，为我指山隅：连云列战格，飞鸟不能逾。胡来但自守，岂复忧西都。丈人视要处，窄狭容单车。艰难奋长戟，万古用一夫。哀哉桃林战，百万化为鱼。请嘱防关将，慎勿学哥舒！\n"}
{"title": "山村咏怀", "industry": "宋代", "author": "邵雍", "content": "\n一去二三里，烟村四五家。亭台六七座，八九十枝花。\n"}
{"title": "八六子·倚危亭", "industry": "宋代", "author": "秦观", "content": "\n倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。\n"}
{"title": "浪淘沙·其三", "industry": "唐代", "author": "刘禹锡", "content": "\n汴水东流虎眼文，清淮晓色鸭头春。君看渡口淘沙处，渡却人间多少人。\n"}
{"title": "和晋陵陆丞早春游望", "industry": "唐代", "author": "杜审言", "content": "\n独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。\n"}
{"title": "悲歌", "industry": "两汉", "author": "佚名", "content": "\n悲歌可以当泣，远望可以当归。思念故乡，郁郁累累。欲归家无人，欲渡河无船。心思不能言，肠中车轮转。\n"}
{"title": "西施滩", "industry": "唐代", "author": "崔道融", "content": "\n宰嚭亡吴国，西施陷恶名。浣纱春水急，似有不平声。\n"}
{"title": "夏夜叹", "industry": "唐代", "author": "杜甫", "content": "\n永日不可暮，炎蒸毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北城悲笳发，鹳鹤号且翔。况复烦促倦，激烈思时康。\n"}
{"title": "胡笳十八拍", "industry": "两汉", "author": "蔡文姬", "content": "\n　　我生之初尚无为，我生之后汉祚衰。天不仁兮降乱离，地不仁兮使我逢此时。干戈日寻兮道路危，民卒流亡兮共哀悲。烟尘蔽野兮胡虏盛，志意乖兮节义亏。对殊俗兮非我宜，遭忍辱兮当告谁？笳一会兮琴一拍，心愤怨兮无人知。\n　　戎羯逼我兮为室家，将我行兮向天涯。云山万重兮归路遐，疾风千里兮扬尘沙。人多暴猛兮如虺蛇，控弦被甲兮为骄奢。两拍张弦兮弦欲绝，志摧心折兮自悲嗟。 \n　　越汉国兮入胡城，亡家失身兮不如无生。毡裘为裳兮骨肉震惊，羯羶为味兮枉遏我情。鼙鼓喧兮从夜达明，胡风浩浩兮暗塞营。伤今感晋兮三拍成，衔悲畜恨兮何时平。\n　　无日无夜兮不思我乡土，禀气合生兮莫过我最苦。天灾国乱兮人无主，唯我薄命兮没戎虏。殊俗心异兮身难处，嗜欲不同兮谁可与语！寻思涉历兮多艰阻，四拍成兮益凄楚。\n　　雁南征兮欲寄边声，雁北归兮为得汉青。雁飞高兮邈难寻，空断肠兮思愔愔。攒眉向月兮抚雅琴，五拍泠泠兮意弥深。\n　　冰霜凛凛兮身苦寒，饥对肉酪兮不能餐。夜间陇水兮声呜咽，朝见长城兮路杳漫。追思往日兮行李难，六拍悲来兮欲罢弹。\n　　日暮风悲兮边声四起，不知愁心兮说向谁是！原野萧条兮烽戍万里，俗贱老弱兮少壮为美。逐有水草兮安家葺垒，牛羊满野兮聚如蜂蚁。草尽水竭兮羊马皆徙，七拍流恨兮恶居于此。\n　　为天有眼兮何不见我独漂流？为神有灵兮何事处我天南海北头？我不负天兮天何配我殊匹？我不负神兮神何殛我越荒州？制兹八拍兮拟排忧，何知曲成兮心转愁。\n　　天无涯兮地无边，我心愁兮亦复然。人生倏忽兮如白驹之过隙，然不得欢乐兮当我之盛年。怨兮欲问天，天苍苍兮上无缘。举头仰望兮空云烟，九拍怀情兮谁与传？\n　　城头烽火不曾灭，疆场征战何时歇？杀气朝朝冲塞门，胡风夜夜吹边月。故乡隔兮音生绝，哭无声兮气将咽。一生辛苦兮缘别离，十拍悲深兮泪成血。\n　　我非食生而恶死，不能捐身兮心有以。生仍冀得兮归桑梓，死当埋骨兮长已矣。日居月诸兮在戎垒，胡人宠我兮有二子。鞠之育之兮不羞耻，憋之念之兮生长边鄙。十有一拍兮因兹起，哀响缠绵兮彻心髓。\n　　东风应律兮暖气多，知是汉家天子兮布阳和。羌胡蹈舞兮共讴歌，两国交欢兮罢兵戈。忽遇汉使兮称近诏，遗千金兮赎妾身。喜得生还兮逢圣君，嗟别稚子兮会无因。十有二拍兮哀乐均，去住两情兮难具陈。\n　　不谓残生兮却得旋归，抚抱胡儿兮注下沾衣。汉使迎我兮四牡騑騑，胡儿号兮谁得知？与我生死兮逢此时，愁为子兮日无光辉，焉得羽翼兮将汝归。一步一远兮足难移，魂消影绝兮恩爱遗。十有三拍兮弦急调悲，肝肠搅刺兮人莫我知。\n　　身归国兮儿莫之随，心悬悬兮长如饥。四时万物兮有盛衰，唯我愁苦兮不暂移。山高地阔兮见汝无期，更深夜阑兮梦汝来斯。梦中执手兮一喜一悲，觉后痛吾心兮无休歇时。十有四拍兮涕泪交垂，河水东流兮心是思。\n　　十五拍兮节调促，气填胸兮谁识曲？处穹庐兮偶殊俗。愿得归来兮天从欲，再还汉国兮欢心足。心有怀兮愁转深，日月无私兮曾不照临。子母分离兮意难怪，同天隔越兮如商参，生死不相知兮何处寻！\n　　十六拍兮思茫茫，我与儿兮各一方。日东月西兮徒相望，不得相随兮空断肠。对萱草兮忧不忘，弹鸣琴兮情何伤！今别子兮归故乡，旧怨平兮新怨长！泣血仰头兮诉苍苍，胡为生兮独罹此殃！\n　　十七拍兮心鼻酸，关山阻修兮行路难。去时怀土兮心无绪，来时别儿兮思漫漫。塞上黄蒿兮枝枯叶干，沙场白骨兮刀痕箭瘢。风霜凛凛兮春夏寒，人马饥豗兮筋力单。岂知重得兮入长安，叹息欲绝兮泪阑干。\n　　胡笳本自出胡中，缘琴翻出音律同。十八拍兮曲虽终，响有余兮思无穷。是知丝竹微妙兮均造化之功，哀乐各随人心兮有变则通。胡与汉兮异域殊风，天与地隔兮子西母东。苦我怨气兮浩于长空，六合虽广兮受之应不容！\n"}
{"title": "渔父·浪花有意千里雪", "industry": "五代", "author": "李煜", "content": "\n浪花有意千里雪，桃花无言一队春。一壶酒，一竿身，快活如侬有几人。\n"}
{"title": "和项王歌", "industry": "两汉", "author": "虞姬", "content": "\n汉兵已略地，四方楚歌声。大王意气尽，贱妾何聊生！\n"}
{"title": "将进酒", "industry": "唐代", "author": "陈陶", "content": "\n金尊莫倚青春健，龌龊浮生如走电。琴瑟盘倾从世珠，黄泥局泻流年箭。麻姑爪秃瞳子昏，东皇肉角生鱼鳞。灵鳌柱骨半枯朽，骊龙德悔愁耕人。周孔蓍龟久沦没，黄蒿谁认贤愚骨。兔苑词才去不还，兰亭水石空明月。姮娥弄箫香雨收，江滨迸瑟鱼龙愁。灵芝九折楚莲醉，翾风一叹梁庭秋。醁亚蛮觥奉君寿，玉山三献春红透。银鸭金鹅言待谁，隋家岳渎皇家有。珊瑚座上凌香云，凤炰龙炙猩猩唇。芝兰此日不倾倒，南山白石皆贤人。文康调笑麒麟起，一曲飞龙寿天地。\n"}
{"title": "与夏十二登岳阳楼", "industry": "唐代", "author": "李白", "content": "\n楼观岳阳尽，川迥洞庭开。雁引愁心去，山衔好月来。云间连下榻，天上接行杯。醉后凉风起，吹人舞袖回。\n"}
{"title": "绸缪", "industry": "先秦", "author": "佚名", "content": "\n绸缪束薪，三星在天。今夕何夕，见此良人？子兮子兮，如此良人何？绸缪束刍，三星在隅。今夕何夕，见此邂逅？子兮子兮，如此邂逅何？绸缪束楚，三星在户。今夕何夕，见此粲者？子兮子兮，如此粲者何？\n"}
{"title": "喜雨亭记", "industry": "宋代", "author": "苏轼", "content": "\n　　亭以雨名，志喜也。古者有喜，则以名物，示不忘也。周公得禾，以名其书；汉武得鼎，以名其年；叔孙胜敌，以名其子。其喜之大小不齐，其示不忘一也。\n　　予至扶风之明年，始治官舍。为亭于堂之北，而凿池其南，引流种木，以为休息之所。是岁之春，雨麦于岐山之阳，其占为有年。既而弥月不雨，民方以为忧。越三月，乙卯乃雨，甲子又雨，民以为未足。丁卯大雨，三日乃止。官吏相与庆于庭，商贾相与歌于市，农夫相与忭于野，忧者以喜，病者以愈，而吾亭适成。\n　　于是举酒于亭上，以属客而告之，曰：“五日不雨可乎？”曰：“五日不雨则无麦。”“十日不雨可乎？”曰：“十日不雨则无禾。”“无麦无禾，岁且荐饥，狱讼繁兴，而盗贼滋炽。则吾与二三子，虽欲优游以乐于此亭，其可得耶？今天不遗斯民，始旱而赐之以雨。使吾与二三子得相与优游以乐于此亭者，皆雨之赐也。其又可忘耶？”\n　　既以名亭，又从而歌之，曰：“使天而雨珠，寒者不得以为襦；使天而雨玉，饥者不得以为粟。一雨三日，伊谁之力？民曰太守。太守不有，归之天子。天子曰不然，归之造物。造物不自以为功，归之太空。太空冥冥，不可得而名。吾以名吾亭。” \n"}
{"title": "咏煤炭", "industry": "明代", "author": "于谦", "content": "\n凿开混沌得乌金，藏蓄阳和意最深。爝火燃回春浩浩，洪炉照破夜沉沉。鼎彝元赖生成力，铁石犹存死后心。但愿苍生俱饱暖，不辞辛苦出山林。\n"}
{"title": "永州八记", "industry": "唐代", "author": "柳宗元", "content": "\n\n　　自余为僇人，居是州。恒惴慄。时隙也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归。以为凡是州之山水有异态者，皆我有也，而未始知西山之怪特。\n　　今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而上。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类，悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始，故为之文以志。是岁，元和四年也。\n\n　　钻鉧潭，在西山西。其始盖冉水自南奔注，抵山石，屈折东流；其颠委势峻，荡击益暴，啮其涯，故旁广而中深，毕至石乃止；流沫成轮，然后徐行。其清而平者，且十亩。有树环焉，有泉悬焉。\n　　其上有居者，以予之亟游也，一旦款门来告曰：“不胜官租、私券之委积，既芟山而更居，愿以潭上田贸财以缓祸。”\n　　予乐而如其言。则崇其台，延其槛，行其泉于高者而坠之潭，有声潀然。尤与中秋观月为宜，于以见天之高，气之迥。孰使予乐居夷而忘故土者，非兹潭也欤？\n\n　　得西山后八日，寻山口西北道二百步，有得钻鉧潭。潭西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克已时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露。奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清冷冷状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好古之士，或未能至焉。\n　　噫！以兹丘之胜，致之沣、镐、、杜，则贵游之士争买者，日增千金而愈不可得。今弃是州也，农夫渔父过而陋之，贾四百，连岁不能售。而我与深源、克已独喜得之，是其果有遭乎！书于石，所以贺兹丘之遭也。\n\n　　从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。\n　　潭中鱼可百许头，皆若空游无所依。日光下澈，影布石上，佁然不动;俶尔远逝，往来翕忽，似与游者相乐。\n　　潭西南而望，斗折蛇行，明灭可见。其岸势犬牙差互，不可知其源。\n　　坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。\n　　同游者：吴武陵，龚古，余弟宗玄。隶而从者，崔氏二小生：曰恕己，曰奉壹。\n\n　　由冉溪西南水行十里，山水之可取者五，莫若钻鉧潭。由溪口而西，陆行，可取者八九，莫若西山。由朝阳岩东南水行，至芜江，可取者三，莫若袁家渴。皆永中幽丽奇处也。\n　　楚越之间方言，谓水之反流为“渴”。渴上与南馆高嶂合，下与百家濑合。其中重洲小溪，澄潭浅渚，间厕曲折，平者深墨，峻者沸白。舟行若穷，忽而无际。\n　　有小山出水中，皆美石，上生青丛，冬夏常蔚然。其旁多岩词，其下多白砾，其树多枫柟石楠，樟柚，草则兰芷。又有奇卉，类合欢而蔓生，轇轕水石。\n　　每风自四山而下，振动大木，掩苒众草，纷红骇绿，蓊葧香气，冲涛旋濑，退贮溪谷，摇飃葳蕤，与时推移。其大都如此，余无以穷其状。\n　　永之人未尝游焉，余得之不敢专焉，出而传于世。其地主袁氏。故以名焉。\n\n　　自渴西南行不能百步，得石渠，民桥其上。有泉幽幽然，其鸣乍大乍细。渠之广或咫尺，或倍尺，其长可十许步。其流抵大石，伏出其下。踰石而往，有石泓，昌蒲被之，青鲜环周。又折西行，旁陷岩石下，北堕小潭。潭幅员减百尺，清深多倏鱼。又北曲行纡余，睨若无穷，然卒入于渴。其侧皆诡石、怪木、奇卉、美箭，可列坐而庥焉。风摇其巅，韵动崖谷。视之既静，其听始远。\n　　予从州牧得之。揽去翳朽，决疏土石，既崇而焚，既釃釃而盈。惜其未始有传焉者，故累记其所属，遗之其人，书之其阳，俾后好事者求之得以易。\n　　元和七年正月八日，鷁渠至大石。十月十九日，踰石得石泓小潭，渠之美于是始穷也。\n\n　　石渠之事既穷，上由桥西北下土山之阴，民又桥焉。其水之大，倍石渠三之一，亘石为底，达于两涯。若床若堂，若陈筳席，若限阃奥。水平布其上，流若织文，响若操琴。揭跣而往，折竹扫陈叶，排腐木，可罗胡床十八九居之。交络之流，触激之音，皆在床下；翠羽之水，龙鳞之石，均荫其上。古之人其有乐乎此耶？后之来者有能追予之践履耶？得之日，与石渠同。\n　　由渴而来者，先石渠，后石涧；由百家濑上而来者，先石涧，后石渠。涧之可穷者，皆出石城村东南，其间可乐者数焉。其上深山幽林逾峭险，道狭不可穷也。\n\n　　自西山道口径北踰黄茅岭而下，有二道：其一西出，寻之无所得；其一少北而东，不过四十丈，土断二川分，有积石横当其垠。其上为睥睨梁欐之形；其旁出堡坞，有若门焉，窥之正黑，投以小石，洞然有水声，其响之激越，良久乃已。环之可上，望甚远。无土壤而生嘉树美箭，益奇而坚，奇疏数偃仰，类智者所施也。\n　　噫！吾疑造物者之有无久矣，及是，愈以为诚有。又怪其不为之中州而列是夷狄，更千百年不得一售其伎，是固劳而无用，神者倘不宜如是，则其果无乎？或曰：以慰夫贤而辱于此者。或曰：其气之灵，不为伟人而独为是物，故楚之南少人而多石。是二者余未信之。 \n"}
{"title": "哥舒歌", "industry": "唐代", "author": "西鄙人", "content": "\n北斗七星高，哥舒夜带刀。至今窥牧马，不敢过临洮。\n"}
{"title": "元日", "industry": "唐代", "author": "司空图", "content": "\n甲子今重数，生涯只自怜。殷勤元日日，欹午又明年。\n"}
{"title": "采蘩", "industry": "先秦", "author": "佚名", "content": "\n于以采蘩？于沼于沚。于以用之？公侯之事。于以采蘩？于涧之中。于以用之？公侯之宫。被之僮僮，夙夜在公。被之祁祁，薄言还归。\n"}
{"title": "寿阳曲·远浦帆归", "industry": "元代", "author": "马致远", "content": "\n夕阳下，酒旆闲，两三航未曾着岸。落花水香茅舍晚，断桥头卖鱼人散。\n"}
{"title": "望庐山瀑布水二首", "industry": "唐代", "author": "李白", "content": "\n西登香炉峰，南见瀑布水。挂流三百丈，喷壑数十里。 欻如飞电来，隐若白虹起。初惊河汉落，半洒云天里。 仰观势转雄，壮哉造化功。海风吹不断，江月照还空。 空中乱潈射，左右洗青壁。飞珠散轻霞，流沫沸穹石。 而我乐名山，对之心益闲。无论漱琼液，还得洗尘颜。 且谐宿所好，永愿辞人间。 日照香炉生紫烟，遥看瀑布挂前川。 飞流直下三千尺，疑是银河落九天。\n"}
{"title": "更漏子·玉炉香", "industry": "唐代", "author": "温庭筠", "content": "\n玉炉香，红蜡泪，偏照画堂秋思。眉翠薄，鬓云残，夜长衾枕寒。梧桐树，三更雨，不道离情正苦。一叶叶，一声声，空阶滴到明。\n"}
{"title": "神女赋", "industry": "先秦", "author": "宋玉", "content": "\n　　楚襄王与宋玉游于云梦之浦，使玉赋高唐之事。其夜玉寝，果梦与神女遇，其状甚丽，玉异之。明日，以白王。王曰：“其梦若何？”玉对曰：“晡夕之后，精神恍忽，若有所喜，纷纷扰扰，未知何意？目色仿佛，乍若有记：见一妇人，状甚奇异。寐而梦之，寤不自识；罔兮不乐，怅然失志。于是抚心定气，复见所梦。”王曰：“状何如也？”玉曰：“茂矣美矣，诸好备矣。盛矣丽矣，难测究矣。上古既无，世所未见，瑰姿玮态，不可胜赞。其始来也，耀乎若白日初出照屋梁；其少进也，皎若明月舒其光。须臾之间，美貌横生：晔兮如华，温乎如莹。五色并驰，不可殚形。详而视之，夺人目精。其盛饰也，则罗纨绮绩盛文章，极服妙采照万方。振绣衣，被袿裳，秾不短，纤不长，步裔裔兮曜殿堂，忽兮改容，婉若游龙乘云翔。嫷披服，侻薄装，沐兰泽，含若芳。性合适，宜侍旁，顺序卑，调心肠。”王曰：“若此盛矣，试为寡人赋之。”玉曰：“唯唯。”　　夫何神女之姣丽兮，含阴阳之渥饰。披华藻之可好兮，若翡翠之奋翼。其象无双，其美无极；毛嫱鄣袂，不足程式；西施掩面，比之无色。近之既妖，远之有望，骨法多奇，应君之相，视之盈目，孰者克尚。私心独悦，乐之无量；交希恩疏，不可尽畅。他人莫睹，王览其状。其状峨峨，何可极言。貌丰盈以庄姝兮，苞温润之玉颜。眸子炯其精朗兮，瞭多美而可视。眉联娟以蛾扬兮，朱唇地其若丹。素质干之实兮，志解泰而体闲。既姽婳于幽静兮，又婆娑乎人间。宜高殿以广意兮，翼故纵而绰宽。动雾以徐步兮，拂声之珊珊。望余帷而延视兮，若流波之将澜。奋长袖以正衽兮，立踯躅而不安。澹清静其兮，性沉详而不烦。时容与以微动兮，志未可乎得原。意似近而既远兮，若将来而复旋。褰余而请御兮，愿尽心之。怀贞亮之清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂茕茕以无端。含然诺其不分兮，扬音而哀叹！薄怒以自持兮，曾不可乎犯干。　　于是摇佩饰，鸣玉鸾；奁衣服，敛容颜；顾女师，命太傅。欢情未接，将辞而去；迁延引身，不可亲附。似逝未行，中若相首；目略微眄，精采相授。志态横出，不可胜记。意离未绝，神心怖覆；礼不遑讫，辞不及究；愿假须臾，神女称遽。徊肠伤气，颠倒失据，黯然而暝，忽不知处。情独私怀，谁者可语？惆怅垂涕，求之至曙。\n"}
{"title": "调笑令·边草", "industry": "唐代", "author": "戴叔伦", "content": "\n边草，边草，边草尽来兵老。山南山北雪晴， 千里万里月明。明月，明月，胡笳一声愁绝。\n"}
{"title": "淮上喜会梁川故人 / 淮上喜会梁州故人", "industry": "唐代", "author": "韦应物", "content": "\n江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因不归去？淮上有秋山。\n"}
{"title": "归嵩山作", "industry": "唐代", "author": "王维", "content": "\n清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。\n"}
{"title": "把酒对月歌", "industry": "明代", "author": "唐寅", "content": "\n李白前时原有月，惟有李白诗能说。李白如今已仙去，月在青天几圆缺？今人犹歌李白诗，明月还如李白时。我学李白对明月，白与明月安能知！李白能诗复能酒，我今百杯复千首。我愧虽无李白才，料应月不嫌我丑。我也不登天子船，我也不上长安眠。姑苏城外一茅屋，万树梅花月满天。(梅花 一作：桃花)\n"}
{"title": "阙题", "industry": "唐代", "author": "刘昚虚", "content": "\n道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。\n"}
{"title": "宴词", "industry": "唐代", "author": "王之涣", "content": "\n长堤春水绿悠悠，畎入漳河一道流。莫听声声催去棹，桃溪浅处不胜舟。\n"}
{"title": "怨郎诗", "industry": "两汉", "author": "卓文君", "content": "\n一朝别后，二地相悬。只说是三四月，又谁知五六年？七弦琴无心弹，八行书无可传。九连环从中折断，十里长亭望眼欲穿。百思想，千系念，万般无奈把郎怨。万语千言说不完，百无聊赖，十依栏杆。重九登高看孤雁，八月仲秋月圆人不圆。七月半，秉烛烧香问苍天，六月三伏天，人人摇扇我心寒。五月石榴红似火，偏遇阵阵冷雨浇花端。四月枇杷未黄，我欲对镜心意乱。忽匆匆，三月桃花随水转。飘零零，二月风筝线儿断。噫，郎呀郎，巴不得下一世，你为女来我做男。\n"}
{"title": "渡江云三犯·西湖清明", "industry": "宋代", "author": "吴文英", "content": "\n羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。 逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。\n"}
{"title": "少年游·草", "industry": "宋代", "author": "高观国", "content": "\n春风吹碧，春云映绿，晓梦入芳裀。软衬飞花，远连流水，一望隔香尘。 萋萋多少江南恨，翻忆翠罗裙。冷落闲门，凄迷古道，烟雨正愁人。\n"}
{"title": "渔家傲·平岸小桥千嶂抱", "industry": "宋代", "author": "王安石", "content": "\n平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。\n"}
{"title": "饮酒", "industry": "唐代", "author": "柳宗元", "content": "\n今夕少愉乐，起坐开清尊。举觞酹先酒，为我驱忧烦。须臾心自殊，顿觉天地暄。连山变幽晦，绿水函晏温。蔼蔼南郭门，树木一何繁。清阴可自庇，竟夕闻佳言。尽醉无复辞，偃卧有芳荪。彼哉晋楚富，此道未必存。\n"}
{"title": "秋夜曲", "industry": "唐代", "author": "王维", "content": "\n桂魄初生秋露微，轻罗已薄未更衣。银筝夜久殷勤弄，心怯空房不忍归。\n"}
{"title": "点绛唇·桃源", "industry": "宋代", "author": "秦观", "content": "\n醉漾轻舟，信流引到花深处。尘缘相误，无计花间住。 烟水茫茫，千里斜阳暮。山无数，乱红如雨。不记来时路。\n"}
{"title": "竹枝词二首·其二", "industry": "唐代", "author": "刘禹锡", "content": "\n楚水巴山江雨多，巴人能唱本乡歌。今朝北客思归去，回入纥那披绿罗。\n"}
{"title": "遣悲怀三首·其三", "industry": "唐代", "author": "元稹", "content": "\n闲坐悲君亦自悲，百年都是几多时。邓攸无子寻知命，潘岳悼亡犹费词。同穴窅冥何所望，他生缘会更难期。惟将终夜常开眼，报答平生未展眉。\n"}
{"title": "白马篇", "industry": "唐代", "author": "李白", "content": "\n龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧南山虎，手接太行猱。酒后竞风采，三杯弄宝刀。杀人如剪草，剧孟同游遨。发愤去函谷，从军向临洮。叱咤经百战，匈奴尽奔逃。归来使酒气，未肯拜萧曹。羞入原宪室，荒淫隐蓬蒿。\n"}
{"title": "淮中晚泊犊头", "industry": "宋代", "author": "苏舜钦", "content": "\n春阴垂野草青青，时有幽花一树明。晚泊孤舟古祠下，满川风雨看潮生。\n"}
{"title": "马嵬", "industry": "清代", "author": "袁枚", "content": "\n莫唱当年长恨歌，人间亦自有银河。石壕村里夫妻别，泪比长生殿上多。\n"}
{"title": "减字木兰花·卖花担上", "industry": "宋代", "author": "李清照", "content": "\n卖花担上。买得一枝春欲放。泪染轻匀。犹带彤霞晓露痕。 怕郎猜道。奴面不如花面好。云鬓斜簪。徒要教郎比并看。\n"}
{"title": "秋夕", "industry": "唐代", "author": "白居易", "content": "\n叶声落如雨，月色白似霜。夜深方独卧，谁为拂尘床。\n"}
{"title": "浣溪沙·缥缈红妆照浅溪", "industry": "宋代", "author": "苏轼", "content": "\n缥缈红妆照浅溪。薄云疏雨不成泥。送君何处古台西。废沼夜来秋水满，茂林深处晚莺啼。行人肠断草凄迷。\n"}
{"title": "青门柳", "industry": "唐代", "author": "白居易", "content": "\n青青一树伤心色，曾入几人离恨中。 为近都门多送别，长条折尽减春风。\n"}
{"title": "忆秦娥·情脉脉", "industry": "宋代", "author": "程垓", "content": "\n情脉脉。半黄橙子和香擘。和香擘。分明记得，袖香熏窄。 别来人远关山隔。见梅不忍和花摘。和花摘。有书无雁，寄谁归得。\n"}
{"title": "江汉", "industry": "唐代", "author": "杜甫", "content": "\n江汉思归客，乾坤一腐儒。片云天共远，永夜月同孤。落日心犹壮，秋风病欲疏。(病欲 一作：苏)古来存老马，不必取长途。\n"}
{"title": "垂老别", "industry": "唐代", "author": "杜甫", "content": "\n四郊未宁静，垂老不得安。子孙阵亡尽，焉用身独完。 投杖出门去，同行为辛酸。幸有牙齿存，所悲骨髓干。 男儿既介胄，长揖别上官。老妻卧路啼，岁暮衣裳单。 孰知是死别，且复伤其寒。此去必不归，还闻劝加餐。 土门壁甚坚，杏园度亦难。势异邺城下，纵死时犹宽。 人生有离合，岂择衰老端。忆昔少壮日，迟回竟长叹。 万国尽征戍，烽火被冈峦。积尸草木腥，流血川原丹。 何乡为乐土，安敢尚盘桓。弃绝蓬室居，塌然摧肺肝。\n"}
{"title": "送董邵南游河北序", "industry": "唐代", "author": "韩愈", "content": "\n　　燕赵古称多感慨悲歌之士。董生举进士，屡不得志于有司，怀抱利器，郁郁适兹土。吾知其必有合也。董生勉乎哉！\n　　夫以子之不遇时，苟慕义强仁者皆爱惜焉。矧燕赵之士出乎其性者哉！然吾尝闻风俗与化移易，吾恶知其今不异于古所云邪?聊以吾子之行卜之也。董生勉乎哉！\n　　吾因子有所感矣。为我吊望诸君之墓，而观于其市，复有昔时屠狗者乎？为我谢曰：“明天子在上，可以出而仕矣。” \n"}
{"title": "鹧鸪天·寒日萧萧上琐窗", "industry": "宋代", "author": "李清照", "content": "\n寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。\n"}
{"title": "南乡子·冬夜", "industry": "宋代", "author": "黄升", "content": "\n万籁寂无声。衾铁稜稜近五更。香断灯昏吟未稳，凄清。只有霜华伴月明。应是夜寒凝。恼得梅花睡不成。我念梅花花念我，关情。起看清冰满玉瓶。\n"}
{"title": "诉衷情·眉意", "industry": "宋代", "author": "欧阳修", "content": "\n清晨帘幕卷轻霜。呵手试梅妆。都缘自有离恨，故画作远山长。思往事，惜流芳。易成伤。拟歌先敛，欲笑还颦，最断人肠。\n"}
{"title": "读书", "industry": "唐代", "author": "皮日休", "content": "\n家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。\n"}
{"title": "枭逢鸠 / 枭将东徙", "industry": "两汉", "author": "刘向", "content": "\n鸠曰：“子将安之？”枭曰：“我将东徙。”鸠曰：“何故？”枭曰：“乡人皆恶我鸣。以故东徙。”鸠曰：“子能更鸣，可矣；不能更鸣，东徙，犹恶子之声。”\n"}
{"title": "离骚", "industry": "唐代", "author": "陆龟蒙", "content": "\n天问复招魂，无因彻帝阍。岂知千丽句，不敌一谗言。\n"}
{"title": "方山子传", "industry": "宋代", "author": "苏轼", "content": "\n　　方山子，光、黄间隐人也。少时慕朱家、郭解为人，闾里之侠皆宗之。稍壮，折节读书，欲以此驰骋当世，然终不遇。晚乃遁于光、黄间，曰岐亭。庵居蔬食，不与世相闻。弃车马，毁冠服，徒步往来山中，人莫识也。见其所著帽，方耸而高，曰：“此岂古方山冠之遗象乎？”因谓之方山子。\n　　余谪居于黄，过岐亭，适见焉。曰：“呜呼！此吾故人陈慥季常也。何为而在此？”方山子亦矍然，问余所以至此者。余告之故。俯而不答，仰而笑，呼余宿其家。环堵萧然，而妻子奴婢皆有自得之意。余既耸然异之。\n　　独念方山子少时，使酒好剑，用财如粪土。前十九年，余在岐山，见方山子从两骑，挟二矢，游西山。鹊起于前，使骑逐而射之，不获。方山子怒马独出，一发得之。因与余马上论用兵及古今成败，自谓一世豪士。今几日耳，精悍之色犹见于眉间，而岂山中之人哉？\n　　然方山子世有勋阀，当得官，使从事于其间，今已显闻。而其家在洛阳，园宅壮丽与公侯等。河北有田，岁得帛千匹，亦足以富乐。皆弃不取，独来穷山中，此岂无得而然哉？\n　　余闻光、黄间多异人，往往阳狂垢污，不可得而见。方山子倘见之欤？ \n"}
{"title": "垂钓", "industry": "唐代", "author": "白居易", "content": "\n临水一长啸，忽思十年初。三登甲乙第，一入承明庐。 浮生多变化，外事有盈虚。今来伴江叟，沙头坐钓鱼。\n"}
{"title": "送朱大入秦", "industry": "唐代", "author": "孟浩然", "content": "\n游人五陵去，宝剑值千金。分手脱相赠，平生一片心。\n"}
{"title": "美女篇", "industry": "魏晋", "author": "曹植", "content": "\n美女妖且闲，采桑歧路间。柔条纷冉冉，叶落何翩翩。攘袖见素手，皓腕约金环。头上金爵钗，腰佩翠琅玕。明珠交玉体，珊瑚间木难。罗衣何飘飘，轻裾随风还。顾盼遗光彩，长啸气若兰。行徒用息驾，休者以忘餐。借问女安居，乃在城南端。青楼临大路，高门结重关。容华耀朝日，谁不希令颜？媒氏何所营？玉帛不时安。佳人慕高义，求贤良独难。众人徒嗷嗷，安知彼所观？盛年处房室，中夜起长叹。\n"}
{"title": "元日", "industry": "唐代", "author": "成彦雄", "content": "\n戴星先捧祝尧觞，镜里堪惊两鬓霜。 好是灯前偷失笑，屠苏应不得先尝。\n"}
{"title": "溪居即事", "industry": "唐代", "author": "崔道融", "content": "\n篱外谁家不系船，春风吹入钓鱼湾。 小童疑是有村客，急向柴门去却关。\n"}
{"title": "北青萝", "industry": "唐代", "author": "李商隐", "content": "\n残阳西入崦，茅屋访孤僧。落叶人何在，寒云路几层。 独敲初夜磬，闲倚一枝藤。世界微尘里，吾宁爱与憎。\n"}
{"title": "柳", "industry": "唐代", "author": "李商隐", "content": "\n曾逐东风拂舞筵，乐游春苑断肠天。 如何肯到清秋日，已带斜阳又带蝉。\n"}
{"title": "写情", "industry": "唐代", "author": "李益", "content": "\n水纹珍簟思悠悠，千里佳期一夕休。从此无心爱良夜，任他明月下西楼。\n"}
{"title": "项羽之死", "industry": "两汉", "author": "司马迁", "content": "\n　　项王军壁垓下，兵少食尽，汉军及诸侯兵围之数重。夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。有美人名虞，常幸从；骏马名骓，常骑之。于是项王乃悲歌慷慨，自为诗曰：“力拔山兮气盖世，时不利兮骓不逝。骓不逝兮可奈何，虞兮虞兮奈若何！”歌数阕，美人和之。项王泣数行下，左右皆泣，莫能仰视。\n　　于是项王乃上马骑，麾下壮士骑从者八百余人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者百余人耳。项王至阴陵，迷失道，问一田父，田父绐曰“左”。左，乃陷大泽中。以故汉追及之。项王乃复引兵而东，至东城，乃有二十八骑。汉骑追者数千人。项王自度不得脱。谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。然今卒困于此，此天之亡我，非战之罪也。今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。”\n　　乃分其骑以为四队，四向。汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼驰下，汉军皆披靡，遂斩汉一将。是时，赤泉侯为骑将，追项王，项王瞋目而叱之，赤泉侯人马俱惊，辟易数里。与其骑会为三处。汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：“何如？”骑皆伏曰：“如大王言。”\n　　于是项王乃欲东渡乌江。乌江亭长檥船待，谓项王曰：“江东虽小，地方千里，众数十万人，亦足王也。愿大王急渡。今独臣有船，汉军至，无以渡。”项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。吾骑此马五岁，所当无敌，尝一日行千里，不忍杀之，以赐公。”乃令骑皆下马步行，持短兵接战。独籍所杀汉军数百人。项王身亦被十余创。顾见汉骑司马吕马童，曰：“若非吾故人乎？”马童面之，指王翳曰：“此项王也。”项王乃曰：“吾闻汉购我头千金，邑万户，吾为若德。”乃自刎而死。王翳取其头，余骑相蹂践争项王，相杀者数十人。最其后，郎中骑杨喜，骑司马吕马童，郎中吕胜、杨武各得其一体。\n"}
{"title": "初秋行圃", "industry": "宋代", "author": "杨万里", "content": "\n落日无情最有情，遍催万树暮蝉鸣。听来咫尺无寻处，寻到旁边却不声。\n"}
{"title": "纳凉", "industry": "宋代", "author": "秦观", "content": "\n携扙来追柳外凉，画桥南畔倚胡床。月明船笛参差起，风定池莲自在香。\n"}
{"title": "好事近·梦中作", "industry": "宋代", "author": "秦观", "content": "\n春路雨添花，花动一山春色。行到小溪深处，有黄鹂千百。 飞云当面化龙蛇，夭矫转空碧。醉卧古藤阴下，了不知南北。\n"}
{"title": "雨霖铃·孜孜矻矻", "industry": "宋代", "author": "王安石", "content": "\n孜孜矻矻。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。本源自性天真佛。只些些、妄想中埋没。贪他眼花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。\n"}
{"title": "贫女", "industry": "唐代", "author": "秦韬玉", "content": "\n蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸针巧，不把双眉斗画长。苦恨年年压金线，为他人作嫁衣裳。\n"}
{"title": "近试上张籍水部 / 近试上张水部 / 闺意献张水部", "industry": "唐代", "author": "朱庆馀", "content": "\n洞房昨夜停红烛，待晓堂前拜舅姑。 妆罢低声问夫婿，画眉深浅入时无。\n"}
{"title": "赠去婢", "industry": "唐代", "author": "崔郊", "content": "\n公子王孙逐后尘，绿珠垂泪滴罗巾。侯门一入深如海，从此萧郎是路人。(如海 一作：似海)\n"}
{"title": "送人游岭南", "industry": "唐代", "author": "司空曙", "content": "\n万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。\n"}
{"title": "碛中作", "industry": "唐代", "author": "岑参", "content": "\n走马西来欲到天，辞家见月两回圆。今夜不知何处宿，平沙万里绝人烟。\n"}
{"title": "长安古意", "industry": "唐代", "author": "卢照邻", "content": "\n长安大道连狭斜，青牛白马七香车。玉辇纵横过主第，金鞭络绎向侯家。龙衔宝盖承朝日，凤吐流苏带晚霞。百尺游丝争绕树，一群娇鸟共啼花。(百尺 一作：百丈）游蜂戏蝶千门侧，碧树银台万种色。复道交窗作合欢，双阙连甍垂凤翼。梁家画阁中天起，汉帝金茎云外直。楼前相望不相知，陌上相逢讵相识。借问吹箫向紫烟，曾经学舞度芳年。得成比目何辞死，愿作鸳鸯不羡仙。比目鸳鸯真可羡，双去双来君不见。生憎帐额绣孤鸾，好取门帘帖双燕。双燕双飞绕画梁，罗帷翠被郁金香。片片行云着蝉鬓，纤纤初月上鸦黄。鸦黄粉白车中出，含娇含态情非一。妖童宝马铁连钱，娼妇盘龙金屈膝。御史府中乌夜啼，廷尉门前雀欲栖。隐隐朱城临玉道，遥遥翠幰没金堤。挟弹飞鹰杜陵北，探丸借客渭桥西。俱邀侠客芙蓉剑，共宿娼家桃李蹊。娼家日暮紫罗裙，清歌一啭口氛氲。北堂夜夜人如月，南陌朝朝骑似云。南陌北堂连北里，五剧三条控三市。弱柳青槐拂地垂，佳气红尘暗天起。汉代金吾千骑来，翡翠屠苏鹦鹉杯。罗襦宝带为君解，燕歌赵舞为君开。别有豪华称将相，转日回天不相让。意气由来排灌夫，专权判不容萧相。专权意气本豪雄，青虬紫燕坐春风。自言歌舞长千载，自谓骄奢凌五公。节物风光不相待，桑田碧海须臾改。昔时金阶白玉堂，即今惟见青松在。(惟见 一作：唯见)寂寂寥寥扬子居，年年岁岁一床书。独有南山桂花发，飞来飞去袭人裾。\n"}
{"title": "采蘋", "industry": "先秦", "author": "佚名", "content": "\n于以采蘋？南涧之滨。于以采藻？于彼行潦。于以盛之？维筐及筥。于以湘之？维锜及釜。于以奠之？宗室牖下。谁其尸之？有齐季女。\n"}
{"title": "沉醉东风·七夕", "industry": "元代", "author": "卢挚", "content": "\n银烛冷秋光画屏，碧天晴夜静闲亭。蛛丝度绣针，龙麝焚金鼎。庆人间七夕佳令。卧看牵牛织女星，月转过梧桐树影。\n"}
{"title": "元夕二首", "industry": "明代", "author": "王守仁", "content": "\n故园今夕是元宵，独向蛮村坐寂寥。赖有遗经堪作伴，喜无车马过相邀。春还草阁梅先动，月满虚庭雪未消。堂上花灯诸第集，重闱应念一身遥。\n去年今日卧燕台，铜鼓中宵隐地雷。月傍苑楼灯影暗，风传阁道马蹄回。炎荒万里频回首，羌笛三更谩自哀。尚忆先朝多乐事，孝皇曾为两宫开。\n"}
{"title": "蝶恋花·昨夜秋风来万里", "industry": "宋代", "author": "苏轼", "content": "\n昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。羁舍留连归计未。梦断魂销，一枕相思泪。衣带渐宽无别意。新书报我添憔悴。\n"}
{"title": "长相思三首", "industry": "唐代", "author": "李白", "content": "\n长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端。上有青冥之高天，下有渌水之波澜。天长路远魂飞苦，梦魂不到关山难。长相思，摧心肝。\n日色欲尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天。昔时横波目，今作流泪泉。不信妾肠断，归来看取明镜前。\n美人在时花满堂，美人去后花馀床。床中绣被卷不寝，至今三载闻余香。香亦竟不灭，人亦竟不来。相思黄叶落，白露湿青苔。\n"}
{"title": "蓼莪", "industry": "先秦", "author": "佚名", "content": "\n蓼蓼者莪，匪莪伊蒿。哀哀父母，生我劬劳。\n蓼蓼者莪，匪莪伊蔚。哀哀父母，生我劳瘁。\n瓶之罄矣，维罍之耻。鲜民之生，不如死之久矣。无父何怙？无母何恃？出则衔恤，入则靡至。\n父兮生我，母兮鞠我。抚我畜我，长我育我，顾我复我，出入腹我。欲报之德。昊天罔极！\n南山烈烈，飘风发发。民莫不穀，我独何害！南山律律，飘风弗弗。民莫不穀，我独不卒！\n"}
{"title": "黄州快哉亭记", "industry": "宋代", "author": "苏辙", "content": "\n　　江出西陵，始得平地，其流奔放肆大。南合沅、湘 ，北合汉沔，其势益张。至于赤壁之下，波流浸灌，与海相若。清河张君梦得谪居齐安，即其庐之西南为亭，以览观江流之胜，而余兄子瞻名之曰“快哉”。\n　　盖亭之所见，南北百里，东西一舍。涛澜汹涌，风云开阖。昼则舟楫出没于其前，夜则鱼龙悲啸于其下。变化倏忽，动心骇目，不可久视。今乃得玩之几席之上，举目而足。西望武昌诸山，冈陵起伏，草木行列，烟消日出。渔夫樵父之舍，皆可指数。此其所以为“快哉”者也。至于长洲之滨，故城之墟。曹孟德、孙仲谋之所睥睨，周瑜、陆逊之所骋骛。其流风遗迹，亦足以称快世俗。\n　　昔楚襄王从宋玉、景差于兰台之宫，有风飒然至者，王披襟当之，曰：“快哉此风！寡人所与庶人共者耶？”宋玉曰：“此独大王之雄风耳，庶人安得共之！”玉之言盖有讽焉。夫风无雌雄之异，而人有遇，不遇之变；楚王之所以为乐，与庶人之所以为忧，此则人之变也，而风何与焉？士生于世，使其中不自得，将何往而非病？使其中坦然，不以物伤性，将何适而非快？今张君不以谪为患，窃会计之余功，而自放山水之间，此其中宜有以过人者。将蓬户瓮牖无所不快；而况乎濯长江之清流，揖西山之白云 ，穷耳目之胜以自适也哉！不然，连山绝壑，长林古木，振之以清风，照之以明月，此皆骚人思士之所以悲伤憔悴而不能胜者，乌睹其为快也哉！\n　　元丰六年十一月朔日，赵郡苏辙记。\n"}
{"title": "宿甘露寺僧舍", "industry": "宋代", "author": "曾公亮", "content": "\n枕中云气千峰近，床底松声万壑哀。要看银山拍天浪，开窗放入大江来。\n"}
{"title": "送友人", "industry": "唐代", "author": "薛涛", "content": "\n水国蒹葭夜有霜，月寒山色共苍苍。 谁言千里自今夕，离梦杳如关塞长。\n"}
{"title": "七夕", "industry": "唐代", "author": "徐凝", "content": "\n一道鹊桥横渺渺，千声玉佩过玲玲。别离还有经年客，怅望不如河鼓星。\n"}
{"title": "无家别", "industry": "唐代", "author": "杜甫", "content": "\n寂寞天宝后，园庐但蒿藜。我里百余家，世乱各东西。存者无消息，死者为尘泥。贱子因阵败，归来寻旧蹊。久行见空巷，日瘦气惨凄，但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鞞。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟溪。生我不得力，终身两酸嘶。人生无家别，何以为蒸黎。\n"}
{"title": "寄李儋元锡", "industry": "唐代", "author": "韦应物", "content": "\n去年花里逢君别，今日花开又一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。\n"}
{"title": "铜雀台赋", "industry": "魏晋", "author": "曹植", "content": "\n从明后而嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。仰春风之和穆兮，听百鸟之悲鸣。天云垣其既立兮，家愿得而获逞。扬仁化于宇内兮，尽肃恭于上京。惟桓文之为盛兮，岂足方乎圣明！休矣美矣！惠泽远扬。翼佐我皇家兮，宁彼四方。同天地之规量兮，齐日月之晖光。永贵尊而无极兮，等年寿于东王。《三国志》版\n从明后以嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。立双台于左右兮，有玉龙与金凤。揽二乔于东南兮，乐朝夕之与共。俯皇都之宏丽兮，瞰云霞之浮动。欣群才之来萃兮，协飞熊之吉梦。仰春风之和穆兮，听百鸟之悲鸣。云天亘其既立兮，家愿得乎双逞。扬仁化于宇宙兮，尽肃恭于上京。惟桓文之为盛兮，岂足方乎圣明？休矣美矣！惠泽远扬。翼佐我皇家兮，宁彼四方。同天地之规量兮，齐日月之辉光。永贵尊而无极兮，等君寿于东皇。御龙旗以遨游兮，回鸾驾而周章。恩化及乎四海兮，嘉物阜而民康。愿斯台之永固兮，乐终古而未央！《三国演义》版\n"}
{"title": "昼夜乐·洞房记得初相遇", "industry": "宋代", "author": "柳永", "content": "\n洞房记得初相遇。便只合、长相聚。何期小会幽欢，变作离情别绪。况值阑珊春色暮，对满目、乱花狂絮。直恐好风光，尽随伊归去。 一场寂寞凭谁诉。算前言、总轻负。早知恁地难拚，悔不当时留住。其奈风流端正外，更别有，系人心处。一日不思量，也攒眉千度。\n"}
{"title": "采葛", "industry": "先秦", "author": "佚名", "content": "\n彼采葛兮，一日不见，如三月兮！彼采萧兮，一日不见，如三秋兮！彼采艾兮！一日不见，如三岁兮！\n"}
{"title": "二子乘舟", "industry": "先秦", "author": "佚名", "content": "\n二子乘舟，泛泛其景。愿言思子，中心养养！二子乘舟，泛泛其逝。愿言思子，不瑕有害！\n"}
{"title": "念奴娇·梅", "industry": "宋代", "author": "辛弃疾", "content": "\n疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。 尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。\n"}
{"title": "人有负盐负薪者", "industry": "唐代", "author": "李延寿", "content": "\n　　人有负盐负薪者，同释重担息树阴。少时，且行，争一羊皮，各言藉背之物。久未果，遂讼于官。惠遣争者出，顾州纪纲曰：“以此羊皮可拷知主乎?”群下咸无答者。惠令人置羊皮席上，以杖击之，见少盐屑，曰：“得其实矣。”使争者视之，负薪者乃伏而就罪。\n"}
{"title": "减字木兰花·莺初解语", "industry": "宋代", "author": "苏轼", "content": "\n莺初解语，最是一年春好处。微雨如酥，草色遥看近却无。休辞醉倒，花不看开人易老。莫待春回，颠倒红英间绿苔。\n"}
{"title": "蝶恋花·梦入江南烟水路", "industry": "宋代", "author": "晏几道", "content": "\n梦入江南烟水路，行尽江南，不与离人遇。睡里消魂无说处，觉来惆怅消魂误。欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。\n"}
{"title": "村居", "industry": "宋代", "author": "张舜民", "content": "\n水绕陂田竹绕篱，榆钱落尽槿花稀。夕阳牛背无人卧，带得寒鸦两两归。\n"}
{"title": "贺新郎·夏景", "industry": "宋代", "author": "苏轼", "content": "\n乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。 石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。\n"}
{"title": "和乐天春词", "industry": "唐代", "author": "刘禹锡", "content": "\n新妆宜面下朱楼，深锁春光一院愁。 行到中庭数花朵，蜻蜓飞上玉搔头。\n"}
{"title": "子鱼论战", "industry": "先秦", "author": "左丘明", "content": "\n　　二十有二年春，公伐邾，取须句。夏，宋公、卫侯、许男、滕子伐郑。秋，八月丁未，及邾人战于升陉。冬，十有一月己巳朔，宋公及楚人战于泓，宋师败绩。\n　　楚人伐宋以救郑。宋公将战。大司马固谏曰：“天之弃商久矣，君将兴之，弗可赦也已。”弗听。冬十一月己巳朔，宋公及楚人战于泓。宋人既成列，楚人未既济。司马曰：“彼众我寡，及其未既济也，请击之。”公曰：“不可。”既济而未成列，又以告。公曰：“未可。”既陈而后击之，宋师败绩。公伤股，门官歼焉。\n　　国人皆咎公。公曰：“君子不重伤，不禽二毛。古之为军也，不以阻隘也。寡人虽亡国之余，不鼓不成列。”子鱼曰：“君未知战。勍敌之人，隘而不列，天赞我也。阻而鼓之，不亦可乎？犹有惧焉！且今之勍者，皆我敌也。虽及胡耇，获则取之，何有于二毛？明耻教战，求杀敌也。伤未及死，如何勿重？若爱重伤，则如勿伤；爱其二毛，则如服焉。三军以利用也，金鼓以声气也。利而用之，阻隘可也；声盛致志，鼓儳可也。” \n"}
{"title": "清明日", "industry": "唐代", "author": "温庭筠", "content": "\n清娥画扇中，春树郁金红。出犯繁花露，归穿弱柳风。 马骄偏避幰，鸡骇乍开笼。柘弹何人发，黄鹂隔故宫。\n"}
{"title": "小雅·鹤鸣", "industry": "先秦", "author": "佚名", "content": "\n鹤鸣于九皋，声闻于野。鱼潜在渊，或在于渚。乐彼之园，爰有树檀，其下维萚。它山之石，可以为错。鹤鸣于九皋，声闻于天。鱼在于渚，或潜在渊。乐彼之园，爰有树檀，其下维榖。它山之石，可以攻玉。\n"}
{"title": "问说", "industry": "清代", "author": "刘开", "content": "\n　　君子之学必好问。问与学，相辅而行者也。非学无以致疑，非问无以广识；好学而不勤问，非真能好学者也。理明矣，而或不达于事；识其大矣，而或不知其细，舍问，其奚决焉？\n　　贤于己者，问焉以破其疑，所谓“就有道而正”也。不如己者，问焉以求一得，所谓“以能问于不能，以多问于寡”也。等于己者，问焉以资切磋，所谓交相问难(nàn)，审问而明辨之也。《书》不云乎？“好问则裕。”孟子论：“求放心”，而并称曰“学问之道”，学即继以问也。子思言“尊德性”，而归于“道问学”，问且先于学也。\n　　古之人虚中乐善，不择事而问焉，不择人而问焉，取其有益于身而已。是故狂夫之言，圣人择之，刍荛(ráo)之微，先民询之，舜以天子而询于匹夫，以大知而察及迩言，非苟为谦，诚取善之弘也。三代而下，有学而无问，朋友之交，至于劝善规过足矣，其以义理相咨访，孜孜焉唯进修是急，未之多见也，况流俗乎？\n　　是己而非人，俗之同病。学有未达，强以为知；理有未安，妄以臆度。如是，则终身几无可问之事。贤于己者，忌之而不愿问焉；不如己者，轻之而不屑问焉；等于己者，狎xiá之而不甘问焉，如是，则天下几无可问之人。人不足服矣，事无可疑矣，此唯师心自用耳。夫自用，其小者也；自知其陋而谨护其失，宁使学终不进，不欲虚以下人，此为害于心术者大，而蹈之者常十之八九。\n　　不然，则所问非所学焉：询天下之异文鄙事以快言论；甚且心之所已明者，问之人以试其能，事之至难解者，问之人以穷其短。而非是者，虽有切于身心性命之事，可以收取善之益，求一屈己焉而不可得也。嗟乎！学之所以不能几(jī)于古者，非此之由乎？\n　　且夫不好问者，由心不能虚也；心之不虚，由好学之不诚也。亦非不潜心专力之敌，其学非古人之学，其好亦非古人之好也，不能问宜也。\n　　智者千虑，必有一失。圣人所不知，未必不为愚人之所知也；愚人之所能，未必非圣人之所不能也。理无专在，而学无止境也，然则问可少耶？《周礼》，外朝以询万民，国之政事尚问及庶人，是故贵可以问贱，贤可以问不肖，而老可以问幼，唯道之所成而已矣。\n　　孔文子不耻下问，夫子贤之。古人以问为美德，而并不见其有可耻也，后之君子反争以问为耻，然则古人所深耻者，后世且行之而不以为耻者多矣，悲夫！\n"}
{"title": "悲愤诗", "industry": "两汉", "author": "蔡琰", "content": "\n汉季失权柄，董卓乱天常。志欲图篡弑，先害诸贤良。逼迫迁旧邦，拥主以自疆。海内兴义师，欲共讨不祥。卓众来东下，金甲耀日光。平土人脆弱，来兵皆胡羌。猎野围城邑，所向悉破亡。斩截无孑遗，尸骸相撑拒。马边悬男头，马后载妇女。长驱西入关，迥路险且阻。还顾邈冥冥，肝脾为烂腐。所略有万计，不得令屯聚。或有骨肉俱，欲言不敢语。失意机徵间，辄言毙降虏。要当以亭刃，我曹不活汝。岂复惜性命，不堪其詈骂。或便加棰杖，毒痛参并下。旦则号泣行，夜则悲吟坐。欲死不能得，欲生无一可。彼苍者何辜，乃遭此厄祸。边荒与华异，人俗少义理。处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。有客从外来，闻之常欢喜。迎问其消息，辄复非乡里。邂逅徼时愿，骨肉来迎己。己得自解免，当复弃儿子。天属缀人心，念别无会期。存亡永乖隔，不忍与之辞。儿前抱我颈，问母欲何之。人言母当去，岂复有还时。阿母常仁恻，今何更不慈。我尚未成人，奈何不顾思。见此崩五内，恍惚生狂痴。号泣手抚摩，当发复回疑。兼有同时辈，相送告离别。慕我独得归，哀叫声摧裂。马为立踟蹰，车为不转辙。观者皆嘘唏，行路亦呜咽。去去割情恋，遄征日遐迈。悠悠三千里，何时复交会。念我出腹子，匈臆为摧败。既至家人尽，又复无中外。城廓为山林，庭宇生荆艾。白骨不知谁，纵横莫覆盖。出门无人声，豺狼号且吠。茕茕对孤景，怛咤糜肝肺。登高远眺望，魂神忽飞逝。奄若寿命尽，旁人相宽大。为复强视息，虽生何聊赖。托命于新人，竭心自勖励。流离成鄙贱，常恐复捐废。人生几何时，怀忧终年岁。\n"}
{"title": "外科医生", "industry": "明代", "author": "江盈科", "content": "\n有医者， 自称善外科。一裨将阵回，中流矢，深入膜，延使治。乃持并州剪，剪去矢官，跪而请酬。裨将曰：“镞在膜内须亟治。”医曰：“此内科之事，不意并责我。”裨将曰：“呜呼，世直有如是欺诈之徒。”\n"}
{"title": "卜算子·十载仰高明", "industry": "宋代", "author": "赵长卿", "content": "\n十载仰高明，一见心相许。来日孤舟西水门，风饱征帆腹。 后夜起相思，明月清江曲。若见秋风寒雁来，能寄音书否。\n"}
{"title": "凉州馆中与诸判官夜集", "industry": "唐代", "author": "岑参", "content": "\n弯弯月出挂城头，城头月出照凉州。凉州七里十万家，胡人半解弹琵琶。琵琶一曲肠堪断，风萧萧兮夜漫漫。河西幕中多故人，故人别来三五春。花门楼前见秋草，岂能贫贱相看老。一生大笑能几回，斗酒相逢须醉倒。\n"}
{"title": "守岁", "industry": "宋代", "author": "苏轼", "content": "\n欲知垂尽岁，有似赴壑蛇。修鳞半已没，去意谁能遮。况欲系其尾，虽勤知奈何。儿童强不睡，相守夜欢哗。晨鸡且勿唱，更鼓畏添挝。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。\n"}
{"title": "秋下荆门", "industry": "唐代", "author": "李白", "content": "\n霜落荆门江树空，布帆无恙挂秋风。此行不为鲈鱼鲙，自爱名山入剡中。\n"}
{"title": "太原早秋", "industry": "唐代", "author": "李白", "content": "\n岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。\n"}
{"title": "凉州词三首·其三", "industry": "唐代", "author": "张籍", "content": "\n凤林关里水东流，白草黄榆六十秋。边将皆承主恩泽，无人解道取凉州。\n"}
{"title": "水调歌头·隐括杜牧之齐山诗", "industry": "宋代", "author": "朱熹", "content": "\n江水浸云影，鸿雁欲南飞。携壶结客何处？空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。酬佳节，须酩酊，莫相违。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。\n"}
{"title": "清平乐·金风细细", "industry": "宋代", "author": "晏殊", "content": "\n金风细细。叶叶梧桐坠。绿酒初尝人易醉。一枕小窗浓睡。 紫薇朱槿花残。斜阳却照阑干。双燕欲归时节，银屏昨夜微寒。\n"}
{"title": "三都赋", "industry": "魏晋", "author": "左思", "content": "\n　　盖诗有六义焉，其二曰赋。杨雄曰：“诗人之赋丽以则。”班固曰：“赋者，古诗之流也。”。先王采焉，以观土风。见“绿竹猗猗”于宜，则知卫地淇澳之产；见“在其版屋”，则知秦野西戎之宅。故能居然而辨八方。　　然相如赋上林而引“卢橘夏熟”，杨雄赋甘泉而陈“玉树青葱”，班固赋西都而叹以出比目，张衡赋西京而述以游海若。假称珍怪，以为润色，若斯之类，匪啻于兹。考之果木，则生非其壤；校之神物，则出非其所。于辞则易为藻饰，于义则虚而无徵。且夫玉卮无当，虽宝非用；侈言无验，虽丽非经。而论者莫不诋讦其研精，作者大氐举为宪章。积习生常，有自来矣。　　余既思摹二京而赋三都，其山川城邑则稽之地图，其鸟兽草木则验之方志。风谣歌舞，各附其俗；魁梧长者，莫非其旧。何则？发言为诗者，咏其所志也；美物者贵依其本，赞事者宜本其实。匪本匪实，览者奚信？且夫任土作贡，虞书所著；辩物居方，周易所慎。聊举其一隅，摄其体统，归诸诂训焉。\n　　魏国先生有睟其容，乃盱衡而诰曰：“异乎交益之士，盖音有楚夏者，土风之乖也；情有险易者，习俗之殊也。虽则生常，固非自得之谓也。昔市南宜僚弄丸，而两家之难解。聊为吾子复玩德音，以释二客竞于辩囿者也。 　　夫泰极剖判，造化权舆。体兼昼夜，理包清浊。流而为江海，结而为山岳。列宿分其野，荒裔带其隅。岩冈潭渊，限蛮隔夷，峻危之窍也。蛮陬夷落，译导而通，鸟兽之氓也。正位居体者，以中夏为喉，不以边垂为襟也。长世字甿者，以道德为藩，不以袭险为屏也。而子大夫之贤者，尚弗曾庶翼等威，附丽皇极。思禀正朔，乐率贡职。而徒务於诡随匪人，宴安於绝域。荣其文身，骄其险棘。缪默语之常伦，牵胶言而逾侈。饰华离以矜然，假倔彊而攘臂。非醇粹之方壮，谋踳驳於王义。孰愈寻靡{艹汧}於中逵，造沐猴於棘刺。剑阁虽嶚(嶚 一作：险)，凭之者蹶，非所以深根固蒂也。洞庭虽濬，负之者北，非所以爱人治国也。彼桑榆之末光，逾长庚之初辉。况河冀之爽垲，与江介之湫湄。故将语子以神州之略，赤县之畿。魏都之卓荦，六合之枢机。 　　于时运距阳九，汉网绝维。奸回内赑，兵缠紫微。翼翼京室，眈眈帝宇，巢焚原燎，变为煨烬，故荆棘旅庭也。殷殷寰内，绳绳八区，锋镝纵横，化为战场，故麋鹿寓城也。伊洛榛旷，崤函荒芜。临菑牢落，鄢郢丘墟。而是有魏开国之日，缔构之初。万邑譬焉，亦独焠麋之与子都。培塿之与方壶也。 　　且魏地者，毕昴之所应，虞夏之馀人。先王之桑梓，列圣之遗尘。考之四隈，则八埏之中；测之寒暑，则霜露所均。卜偃前识而赏其隆，吴札听歌而美其风。虽则衰世，而盛德形於管弦；虽逾千祀，而怀旧蕴於遐年。尔其疆域，则旁极齐秦，结凑冀道。开胸殷卫，跨蹑燕赵。山林幽岟，川泽回缭。恒碣碪?於青霄，河汾浩涆而皓溔。南瞻淇澳，则绿竹纯茂；北临漳滏，则冬夏异沼。神钲迢递於高峦，灵响时惊於四表。温泉毖涌而自浪，华清荡邪而难老。墨井盐池，玄滋素液。厥田惟中，厥壤惟白。原隰畇畇，坟衍斥斥。或嵬罍而衤复陆，或黋朗而拓落。乾坤交泰而絪缊，嘉祥徽显而豫作。是以兆朕振古，萌柢畴昔。藏气谶纬，閟象竹帛。迥时世而渊默，应期运而光赫。暨圣武之龙飞，肇受命而光宅。 　　爰初自臻，言占其良。谋龟谋筮，亦既允臧。修其郛郭，缮其城隍。经始之制，牢笼百田。画雍豫之居，写八都之宇。鉴茅茨於陶唐，察卑宫於夏禹。古公草创，而高门有闶；宣王中兴，而筑室百堵。兼圣哲之轨，并文质之状。商丰约而折中，准当年而为量。思重爻，摹大壮。览荀卿，采萧相。拱木於林衡，授全模於梓匠。遐迩悦豫而子来，工徒拟议而骋巧。阐钩绳之筌绪，承二分之正要。揆日晷，考星耀。建社稷，作清庙。筑曾宫以回匝，比冈隒而无陂。造文昌之广殿，极栋宇之弘规。崶若崇山嚬起以崔嵬，髧若玄云舒蜺以高垂。瑰材巨世，参差。枌橑衤复结，栾栌叠施。丹梁虹申以并亘，朱桷森布而支离。绮井列疏以悬蒂，华莲重葩而倒披。齐龙首而涌霤，时梗概於滮池。旅楹闲列，晖鉴抰振。榱题黮<黑逮>，阶盾嶙峋。长庭砥平，锺虡夹陈。风无纤埃，雨无微津。岩岩北阙，南端逌遵。竦峭双碣，方驾比轮。西辟延秋，东启长春。用觐群后，观享颐宾。 　　左则中朝有赩，听政作寝。匪朴匪，去泰去甚。木无雕锼，土无绨锦。玄化所甄，国风所禀。於前则宣明显阳，顺德崇礼。重闱洞出，锵锵济济。珍树猗猗，奇卉萋萋。蕙风如薰，甘露如醴。禁台省中，连闼对廊。直事所繇，典刑所藏。蔼蔼列侍，金蜩齐光。诘朝陪幄，纳言有章。亚以柱後，执法内侍。符节谒者，典玺储吏。膳夫有官，药剂有司。肴醳顺时，腠理则治。於後则椒鹤文石，永巷壸术。楸梓木兰，次舍甲乙。西南其户，成之匪日。丹青焕炳，特有温室。仪形宇宙，历像贤圣。图以百瑞，綷以藻咏。芒芒终古，此焉则镜。有虞作绘，兹亦等竞。 　　右则疏圃曲池，下畹高堂。兰渚莓莓，石濑汤汤。弱葼系实，轻叶振芳。奔龟跃鱼，有祭吕梁。驰道周屈於果下，延阁胤宇以经营。飞陛方辇而径西，三台列峙以峥嵘。亢阳台於阴基，拟华山之削成。上累栋而重霤，下冰室而沍冥。周轩中天，丹墀临猋。增构瓘瓘，清尘彯彯。云雀踶甍而矫首，壮翼摛镂於青霄。雷雨窈冥而未半，皦日笼光於绮寮。习步顿以升降，御春服而逍遥。八极可围於寸眸，万物可齐於一朝。长涂牟首，豪徼互经。晷漏肃唱，明宵有程。附以兰锜，宿以禁兵。司卫闲邪，钩陈罔惊。於是崇墉濬洫，婴堞带涘。四门，隆厦重起。凭太清以混成，越埃壒而资始。藐藐标危，亭亭峻趾。临焦原而不怳，谁劲捷而无犭思？与冈岑而永固，非有期乎世祀。阳灵停曜於其表，阴祇蒙雾於其里。菀以玄武，陪以幽林。缭垣开囿，观宇相临。硕果灌丛，围木竦寻。篁筱怀风，蒲陶结阴。回渊漼，积水深。蒹葭，雚蒻森。丹藕凌波而的皪，绿芰泛涛而浸潭。羽翮颉颃，鳞介浮沈。栖者择木，雊者择音。若咆渤澥与姑馀，常鸣鹤而在阴。表清籞，勒虞箴。思国恤，忘从禽。樵苏往而无忌，即鹿纵而匪禁。腜腜坰野，奕奕菑亩。甘荼伊蠢，芒种斯阜。西门溉其前，史起灌其後。墱流十二，同源异口。畜为屯云，泄为行雨。水澍粳稌，陆莳稷黍。黝黝桑柘，油油麻纻。均田画畴，蕃庐错列姜芋充茂，桃李荫翳家安其所，而服美自悦。邑屋相望，而隔逾奕世。 　　内则街冲辐辏，朱阙结隅。石杠飞梁，出控漳渠。疏通沟以滨路，罗青槐以荫涂。比沧浪而可濯，方步朓而有逾。习习冠盖，莘莘蒸徒。斑白不提，行旅让衢。设官分职，营处署居。夹之以府寺，班之以里闾。其府寺则位副三事，官逾六卿。奉常之号，大理之名。厦屋一揆，华屏齐荣。肃肃阶，重门再扃。师尹爰止。毗代作桢。其闾阎则长寿吉阳，永平思忠。亦有戚里，寘宫之东。闬出长者，巷苞诸公。都护之堂，殿居绮窗。舆骑朝猥，蹀危攵其中。营客馆以周坊，<食芳>宾侣之所集。玮丰楼之闬闳，起建安而首立。葺墙幂室，房庑杂袭。剞劂罔掇，匠积习。广成之传无以畴，街之邸不能及。廓三市而开廛，籍平逵而九达。班列肆以兼罗，设阛阓以襟带。济有无之常偏，距日中而毕会。抗旗亭之峣薛，侈所<兆见>之博大。百隧毂击，连轸万贯，凭轼捶马，袖幕纷半。壹八方而混同，极风采之异观。质剂平而交易，刀布贸而无算。财以工化，贿以商通。难得之货，此则弗容。器周用而长务，物背窳而就攻。不鬻邪而豫贾，著驯风之醇醲。白藏之藏，富有无堤。同赈大内，控引世资，賨幏积墆，琛币充牣。关石之所和钧，财赋之所厎慎。燕弧盈库而委劲，冀马填厩而驵骏。 　　至乎勍敌纠纷，庶土罔宁。圣武兴言，将曜威灵。介胄重袭，旍旗跃茎。弓珧解檠，矛鋋飘英。三属之甲，缦胡之缨。控弦简发，妙拟更嬴。齐被练而銛戈，袭偏裻以讠贵列。毕出征而中律，执奇正以四伐。硕画精通，目无匪制。推锋积纪，铓气弥锐。三接三捷，既昼亦月。克翦方命，吞灭咆烋。云撤叛换，席卷虔刘。祲威八纮，荒阻率由。洗兵海岛，刷马江洲。振旅甸甸，反旆悠悠。凯归同饮，疏爵普畴。朝无刓印，国无费留。 　　丧乱既弭而能宴，武人归兽而去战。萧斧戢柯以柙刃，虹旍摄麾以就卷。斟洪范，酌典宪。观所恒，通其变。上垂拱而司契，下缘督而自劝。道来斯贵，利往则贱。囹圄寂寥，京庾流衍。於时东鳀即序，西倾顺轨。荆南怀憓，朔北思韪。绵绵迥涂，骤山骤水。襁负赆贽，重译贡篚。髽首之豪，鐻耳之杰。服其荒服。敛衽魏阙。置酒文昌，高张宿设。其夜未遽，庭燎晢々。有客祁祁，载华载裔。岌岌冠縰，累累辫发。清酤如济，浊醪如河。冻醴流澌，温酎跃波。丰肴衍衍，行庖皤皤。愔愔醧宴，酣湑无哗延广乐，奏九成。冠韶夏，冒六茎。傮响起，疑震霆。天宇骇，地庐惊。亿若大帝之所兴作，二嬴之所曾聆。金石丝竹之恒韵，匏土革木之常调。干戚羽旄之饰好，清讴微吟之要妙。世业之所日用，耳目之所闻觉。杂糅纷错，兼该泛博。鞮鞻所掌之音，韎昧任禁之曲。以娱四夷之君，以睦八荒之俗。 　　既苗既狩，爰游爰豫。藉田以礼动，大阅以义举。备法驾，理秋御。显文武之壮观，迈梁驺之所著。林不槎枿，泽不伐夭。斧斨以时，罾以道。德连木理，仁挺芝草。皓兽为之育薮，丹鱼为之生沼。矞云翔龙，泽马亍阜。山图其石，川形其宝。莫黑匪乌，三趾而来仪。莫赤匪狐，九尾而自扰。嘉颖离合以汤汤，醴泉涌流而浩浩。显祯祥以曲成，固触物而兼造。盖亦明灵之所酬酢，休徵之所伟兆。 　　旼々率土，迁善罔匮。沐浴福应，宅心醰粹。馀粮栖亩而弗收，颂声载路而洋溢。河洛开奥，符命用出。翩翩黄鸟，衔书来讯人谋所尊，鬼谋所秩。刘宗委驭，巽其神器。闚玉策於金縢，案图於石室。考历数之所在，察五德之所莅。量寸旬，涓吉日。陟中坛，即帝位。改正朔，易服色。继绝世，脩废职。徽帜以变，器械以革。显仁翌明，藏用玄默。菲言厚行，陶化染学。雠校篆籀，篇章毕觌。优贤著於扬历，匪孽形於亲戚。本枝别干，蕃屏皇家。勇若任城，才若东阿。抗旍则威噞秋霜，摛翰则华纵春葩。英喆雄豪，佐命帝室。相兼二八，将猛四七。赫赫震震，开务有谧。故令斯民睹泰阶之平，可比屋而为一。 　　算祀有纪，天禄有终。传业禅祚，高谢万邦。皇恩绰矣，帝德冲矣。让其天下，臣至公矣。荣操行之独得，超百王之庸庸。追亘卷领与结绳，睠留重华而比踪。尊卢赫胥，羲农有熊。虽自以为道，洪化以为隆。世笃玄同，奚遽不能与之踵武而齐其风？是故料其建国，析其法度。谘其考室，议其举厝。复之而无斁，申之而有裕。非疏粝之士所能精，非鄙俚之言所能具。“至於山川之倬诡，物产之魁殊。或名奇而见称，或实异而可书。生生之所常厚，洵美之所不渝。其中则有鸳鸯交谷，虎涧龙山。掘鲤之淀，盖节之渊。嬛嬛精卫，衔木偿怨。常山平干，钜鹿河间。列真非一，往往出焉。昌容练色，犊配眉连。玄俗无影，木羽偶仙。琴高沈水而不濡，时乘赤鲤而周旋。师门使火以验术，故将去而林燔。易阳壮容，卫之稚质。邯郸鵕步，赵之鸣瑟。真定之梨，故安之栗。醇酎中山，流湎千日。淇洹之笋，信都之枣。雍丘之粱，清流之稻。锦绣襄邑，罗绮朝歌。绵纩房子，缣裛清河。若此之属，繁富夥够。可单究，是以抑而未罄也。盖比物以错辞，述清都之闲丽。虽选言以简章，徒九复而遗旨。览大易与春秋，判殊隐而一致。末上林之隤墙，本前脩以作系。 　　其军容弗犯，信其果毅。纠华绥戎，以戴公室。元勋配管敬之绩，歌锺析邦君之肆。则魏绛之贤有令闻也。闲居隘巷，室迩心遐。富仁宠义，职竞弗罗。千乘为之轼庐，诸侯为之止戈。则干木之德自解纷也。贵非吾尊，重士逾山。亲御监门，嗛嗛同轩。搦秦起赵。威振八蕃。则信陵之名若兰芬也。英辩荣枯，能济其厄。位加将相，窒隙之策。四海齐锋，一口所敌，张仪、张禄亦足云也。 　　搉惟庸蜀与鸲鹊同窠，句吴与黾同穴。一自以为禽鸟，一自以为鱼鳖。山阜猥积而踦　区，泉流迸集而咉咽。隰壤瀸漏而沮洳，林薮石留而芜秽。穷岫泄云，日月恒翳。宅土熇暑，封疆障疠。蔡莽螫剌，昆虫毒噬。汉罪流御，秦馀徙<列巾>。宵貌蕞陋，禀质脆。巷无杼首，里罕耆耋。或魋髻而左言，或镂肤而钻发。或明发而嬥歌，或浮泳而卒岁。风俗以果为婳，人物以戕害为艺。威仪所不摄，宪章所不缀。由重山之束厄，因长川之裾势。距远关以闚，时高樔而陛制。薄戍绵幂，无异蛛蝥之网；弱卒琐甲，无异螳螂之卫。 　　与先世而常然，虽信险而剿绝。揆既往之前迹，即将来之後辙。成都迄已倾覆，建邺则亦颠沛。顾非累卵於叠釭，焉至观形而怀怛！权假日以馀荣，比朝华而菴蔼。览麦秀与黍离，可作谣於吴会。” 　　先生之言未卒，吴蜀二客，矍焉相顾，倏焉失所。有靦瞢容，神形茹。气离坐，倏墨而谢。曰：“仆党清狂，怵迫闽濮。习蓼虫之忘辛，玩进退之惟谷。非常寐而无觉，不睹皇舆之轨躅。过以亻凡剽之单慧，历执古之醇听。兼重以崒缪，偭辰光而罔定。先生玄识，深颂靡测。得闻上德之至盛，匪同忧於有圣。抑若春霆发响，而惊蛰飞竞。潜龙浮景，而幽泉高镜。虽星有风雨之好，人有异同之性。庶觌蔀家与剥庐，非苏世而居正。且夫寒谷丰黍，吹律暖之也。昬情爽曙，箴规显之也。虽明珠兼寸，尺璧有盈。曜车二六，三倾五城，未若申锡典章之为远也。”亮曰：“日不双丽，世不两帝。天经地纬，理有大归。安得齐给守其小辩也。”\n　　东吴王孙冁然而咍，曰：“夫上图景宿，辨於天文者也。下料物土，析於地理者也。古先帝代，曾览八纮之洪绪。一六合而光宅，翔集遐宇。鸟策篆素，玉牒石记。乌闻梁岷有陟方之馆、行宫之基欤？而吾子言蜀都之富，禺同之有。玮其区域，美其林薮。矜巴汉之阻，则以为袭险之右。徇蹲鸱之沃，则以为世济阳九。龌龊而算，顾亦曲士之所叹也。旁魄而论都，抑非大人之壮观也。何则？土壤不足以摄生，山川不足以周卫。公孙国之而破，诸葛家之而灭。兹乃丧乱之丘墟，颠覆之轨辙。安可以俪王公而著风烈也？玩其碛砾而不窥玉渊者，未知骊龙之所蟠也。习其弊邑而不睹上邦者，未知英雄之所躔也。 　　“子独未闻大吴之巨丽乎？且有吴之开国也，造自太伯，宣於延陵。盖端委之所彰，高节之所兴。建至德以创洪业，世无得而显称。由克让以立风俗，轻脱鵕於千乘。若率土而论都，则非列国之所觖望也。故其经略，上当星纪。拓土画疆，卓荦兼并。包括干越，跨蹑蛮荆。婺女寄其曜，翼轸寓其精。指衡岳以镇野，目龙川而带坰。 　　“尔其山泽，则嵬嶷峣屼，?婴冥郁岪。溃渱泮汗，滇氵眄淼漫。或涌川而开渎，或吞江而纳汉。磈々，滮々涆々。?钦碒乎数州之间，灌注乎天下之半。百川派别，归海而会。控清引浊，混涛并濑。濆薄沸腾，寂寥长迈。濞焉汹汹，隐焉潏潏。出乎大荒之中，行乎东极之外。经扶桑之中林，包汤谷之滂沛。潮波汨起，回复万里。歊雾漨浡，云蒸昏昧。泓澄?#91;，澒溶沆漾。莫测其深，莫究其广。澶湉漠而无涯，牜怱有流而为长。朅异之所丛育，鳞甲之所集往。 　　“於是乎长鲸吞航，修鲵吐浪。跃龙腾蛇，鲛鲻琵琶。王鲔鯸鲐，鮣龟鱕?昔。乌贼拥剑，鼊鲭鳄。涵泳乎其中。葺鳞镂甲，诡类舛错。溯洄顺流，噞喁沈浮。鸟则鹍鸡鸀鳿，鹴鹄鹭鸿。鶢鶋避风，候雁造江。鸂敕?鷛渠?，　鹤鹙鸧。鹳鸥鹢鸬，氾滥乎其上。湛淡羽仪，随波参差。理翮整翰，容与自玩。雕啄蔓藻，刷荡漪澜。鱼鸟聱耴，万物蠢生。芒芒黖々，慌罔奄欻，神化翕忽，函幽育明。穷性极形，盈虚自然。蚌蛤珠胎，与月亏全。巨鳌赑屃，首冠灵山。大鹏缤翻，翼若垂天。振荡汪流，雷抃重渊。殷动宇宙，胡可胜原！ 　　“岛屿绵邈，洲渚冯隆。旷瞻迢递，迥眺冥蒙。珍怪丽，奇隙充。径路绝，风云通。洪桃屈盘，丹桂灌丛。琼枝抗茎而敷蕊，珊瑚幽茂而玲珑。增冈重阻，列真之宇。玉堂对溜，石室相距。蔼蔼翠幄，?弱?弱素女。江斐於是往来，海童於是宴语。斯实神妙之响象，嗟难得而覙缕！ 　　“尔乃地势坱圠，卉木镺蔓。遭薮为圃，值林为苑。异荂蓲，夏晔冬蒨。方志所辨，中州所羡。草则藿蒳豆蔻，姜汇非一。江蓠之属，海苔之类。纶组紫绛，食葛香茅。石帆水松，东风扶留。布濩皋泽，蝉联陵丘。夤缘山岳之岊，幂历江海之流。扤白蒂，衔朱蕤。郁兮?茂，晔兮菲菲。光色炫晃，芬馥肸蚃。职贡纳其包匦，离骚咏其宿莽。木则枫柙櫲樟，栟榈枸桹。绵杬杶栌，文欀桢橿。平仲桾櫏，松梓古度。楠榴之木，相思之树。宗生高冈，族茂幽阜。擢本千寻，垂荫万亩。攒柯挐茎，重葩殗叶。轮囷蚪蟠，鳞接。荣色杂糅，绸缪缛绣。宵露霮感，旭日晻孛。与风飖飏，<风幼>浏飕飗。鸣条律畅，飞音响亮。盖象琴筑并奏，笙竽俱唱。其上则猿父哀吟，犭军子长啸。狖鼯猓然，腾趠飞超。争接县垂，竞游远枝。惊透沸乱，牢落翚散。其下则有枭羊麡狼，猰?犭区象。乌菟之族，犀兕之党。钩爪锯牙，自成锋颖。精若燿星，声若云霆。名载於山经，形镂於夏鼎。 　　“其竹则筼筜箖箊，桂箭射筒。柚梧有篁，篻簩有丛。苞笋抽节，往往萦结。绿叶翠茎，冒霜停雪。橚矗森萃，蓊茸萧瑟。檀栾蝉蜎，玉润碧鲜。梢云无以逾，嶰谷弗能连。鸑鷟食其实，鹓雏扰其间。其果则丹橘馀甘，荔枝之林。槟榔无柯，椰叶无阴。龙眼橄榄，榴御霜。结根比景之阴，列挺衡山之阳。素华斐，丹秀芳。临青壁，系紫房。鹧鸪南翥而中留，孔雀綷羽以翱翔。山鸡归飞而来栖，翡翠列巢以重行。其琛赂则琨瑶之阜，铜锴之垠。火齐之宝，骇鸡之珍。赪丹明玑，金华银朴。紫贝流黄，缥碧素玉。隐赈崴，杂插幽屏。精曜潜颖，硩陊山谷。碕岸为之不枯，林木为之润黩。隋侯於是鄙其夜光，宋王於是陋其结绿。“其荒陬谲诡，则有龙穴内蒸，云雨所储。陵鲤若兽，浮石若桴。双则比目，片则王馀。穷陆饮木，极沈水居。泉室潜织而卷绡，渊客慷慨而泣珠。开北户以向日，齐南冥於幽都。其四野，则畛畷无数，膏腴兼倍。原隰殊品，窊隆异等。象耕鸟耘，此之自与。穱秀菰穗，於是乎在。煮海为盐，采山铸钱。国税再熟之稻，乡贡八蚕之绵。 　　“徒观其郊隧之内奥，都邑之纲纪。霸王之所根柢，开国之所基趾。郛郭周匝，重城结隅。通门二八，水道陆衢。所以经始，用累千祀。宪紫宫以营室，廓广庭之漫漫。寒暑隔阂於邃宇，虹霓回带於云馆。所以跨跱焕炳万里也。造姑苏之高台，临四远而特建，带朝夕之浚池，佩长洲之茂苑。窥东山之府，则环宝溢目；海陵之仓，则红粟流衍。起寝庙於武昌，作离宫於建业。阐阖闾之所营，采夫差之遗法。抗神龙之华殿，施荣楯而捷猎。崇临海之崔巍，饰赤乌之韡晔。东西胶葛，南北峥嵘。房栊对櫎，连阁相经。阍闼谲诡，异出奇名。左称弯碕，右号临硎。雕栾镂楶，青琐丹楹。图以云气，画以仙灵。虽兹宅之夸丽，曾未足以少宁。思比屋於倾宫，毕结瑶而构琼。高闱有闶，洞门方轨。朱阙双立，驰道如砥。树以青槐，亘以绿水。玄荫眈眈，清流亹亹。列寺七里，侠栋阳路。屯营栉比，解署釭布。横塘查下，邑屋隆夸。长干延属，飞甍舛互。 　　“其居则高门鼎贵，魁岸豪杰。虞魏之昆，顾陆之裔。歧嶷继体，老成弈世。跃马叠迹，朱轮累辙。陈兵而归，兰锜内设。冠盖云荫，闾阎阗噎。其邻则有任侠之靡，轻訬之客。缔交翩翩，亻宝从弈弈。出蹑珠履，动以千百。里宴巷饮，飞觞举白。翘关扛鼎。拚射壶博。鄱阳暴谑，中酒而作。 　　“於是乐只衎而欢饫无匮，都辇殷而四奥来暨。水浮陆行，方舟结驷。唱棹转毂，昧旦永日。开市朝而并纳，横阛阓而流溢。混品物而同廛，并都鄙而为一。士女伫眙，商贾骈{比土}。纻衣絺服，杂沓傱萃。轻舆按辔以经隧，楼船举颿而过肆。果布辐凑而常然，致远流离与珂。纟集贿纷纭，器用万端。金镒磊砢，珠琲阑干。桃笙象簟，韬於筒中；蕉葛升越，弱於罗纨。泶犭翏，交贸相竞。喧哗喤呷，芬葩荫映。挥袖风飘而红尘昼昬；流汗霡霂而中逵泥泞。 “富中之甿，货殖之选。乘时射利，财丰巨万。竞其区宇，则并疆兼巷；矜其宴居，则珠服玉馔。趫材悍壮，此焉比庐。捷若庆忌，勇若专诸。危冠而出，竦剑而趋。扈带鲛函，扶揄属镂藏鍦於人，去<盾戈>自闾。家有鹤膝，户有犀渠。军容蓄用，器械兼储。吴钩越棘，纯钧湛卢。戎车盈於石城，戈船掩乎江湖。 　　“露往霜来，日月其除。草木节解，鸟兽腯肤。观鹰隼，诫征夫。坐组甲，建祀姑。命官帅而拥铎，将校猎乎具区。乌浒狼荒，夫南西屠。儋耳黑齿之酋，金邻象郡之渠。戊矞，靸霅警捷，先驱前涂。俞骑骋路，指南司方。出车槛槛，被练锵锵。吴王乃巾玉辂，轺骕骦。旗鱼须，常重光。摄乌号，佩干将。羽旄扬蕤，雄戟耀芒。贝胄象弭，织文鸟章。六军袀服，四骐龙骧。峭格周施，罿罻普张。罼鶒琐结，罠氾连纲。阹以九疑，御以沅湘。輶轩蓼扰，彀骑炜煌。袒裼徒搏，拔距投石之部。猿臂骿胁，狂趭犷猤。鹰瞵鹗视，じす翊。若离若合者，相与腾跃乎莽　之野。干卤殳鋋，旸夷勃卢之旅。长<矛殳>短兵，直发驰骋。儇佻坌并，衔枚无声。悠悠旆旌者，相与聊浪乎昧莫之坰。钲鼓叠山，火烈熛林。飞爓浮烟，载霞载阴。菈擸雷硠，崩峦弛岑。鸟不择木，兽不择音。<虎武>甝，<系页>麋麖。蓦六驳，追飞生。弹鸶鶁，射猱犭廷。白雉落，黑鸩零。陵绝???嶕，聿越巉险。跇逾竹柏，猭杞柟。封豨，神螭掩。刚镞润，霜刃染。 　　“於是弭节顿辔，齐镳驻跸。徘徊倘佯，寓目幽蔚。览将帅之拳勇，与士卒之抑扬。羽族以觜距为刀铍，毛群以齿角为矛铗，皆体著而应卒。所以挂扢而为创痏，冲踤而断筋骨。莫不衄锐挫芒，拉捭摧藏。虽有石林之岝崿，请攘臂而靡之；虽有雄虺之九首，将抗足而跐之。颠覆巢居，剖破窟宅。仰攀鵕鸃，俯蹴豺敠。刦剞熊罴之室，剽掠虎豹之落。猩猩啼而就禽，笑而被格。屠巴蛇，出象骼。斩鹏翼，掩广泽。轻禽狡兽，周章夷犹。狼跋乎中，忘其所以睒睗，失其所以去就。魂褫气慑而自踢　伏者，应弦饮羽，形偾景僵者，累积而增益，杂袭错缪。倾薮薄，倒岬岫。岩穴无豜豵，翳荟无{鹿需}鹨。思假道於丰隆，披重霄而高狩。笼乌兔於日月，穷飞走之栖宿。“嶰涧閴，冈岵童。罾罘满，效获众。回靶乎行邪，睨观鱼乎三江。泛舟航於彭蠡，浑万艘而既同。弘舸连舳，巨槛接舻。飞云盖海，制非常模。叠华楼而岛跱，时仿於方壶。比鹢首而有裕，迈馀皇於往初。张组帏，构流苏。开轩幌，镜水区。槁工楫师，选自闽禺。习御长风，狎玩灵胥。责千里於寸阴，聊先期而须臾。棹讴唱，箫籁鸣。洪流响，渚禽惊。弋磻放，稽鹪明?。虞机发，留　。钩铒纵横，网罟接绪。术兼詹公，巧倾任父。筌?亘亸，鲡鲿魦。罩两魪，罺鰝虾。乘鲎鼋鼍，同罛共罗。沈虎潜鹿，馽龓僒束。鲸辈中於群犗，搀抢暴出而相属。虽复鲤，无临河而钓异射鲋於井谷。 “结轻舟而竞逐，迎潮水而振缗。想萍实之复形，访灵夔於鲛人。精卫衔石而遇缴，文鳐夜飞而触纶。北山亡其翔翼，西海失其游鳞。雕题之士，镂身之卒。比饰虬龙，蛟螭与对。简其华质，则费锦缋。料其虓勇，则雕悍狼戾。相与昧潜险，搜环奇。摸蝳蝐，扪觜?隽。剖巨蚌於回渊，濯明月於涟漪。 　　“毕天下之至异，讫无索而不臻。溪壑为之一罄，川渎为之中贫。哂澹台之见谋，聊袭海而徇珍。载汉女於后舟，追晋贾而同尘。汨乘流以砰宕，翼飔风之<风刘>々。直冲涛而上濑，常沛沛以悠悠。汔可休而凯归，揖天吴与阳侯。指包山而为期，集洞庭而淹留。数军实乎桂林之苑，飨戎旅乎落星之楼。置酒若淮泗，积肴若山丘。飞轻轩而酌绿酃，方双辔而赋珍羞。饮烽起，釂鼓震。士遗倦，众怀欣。幸乎馆娃之宫，张女乐而娱群臣。罗金石与丝竹，若钧天之下陈。登东歌，操南音。胤阳阿，咏韎任。荆艳楚舞，吴愉越吟。翕习容裔，靡靡愔愔。 　　“若此者，与夫唱和之隆响，动锺鼓之铿耾。有殷坻颓於前，曲度难胜。皆与谣俗汁协，律吕相应。其奏乐也，则木石润色；其吐哀也，则凄风暴兴。或超延露而驾辩，或逾绿水而采菱。军马弭髦而仰秣，渊鱼竦鳞而上升。酣湑半，八音并。欢情留，良辰征。鲁阳挥戈而高麾，回曜灵於太清。将转西日而再中，齐既往之精诚。 　　“昔者夏后氏朝群臣於兹土，而执玉帛者以万国。盖亦先生之所高会，而四方之所轨则。春秋之际，要盟之主。阖闾信其威，夫差穷其武。内果伍员之谋，外骋孙子之奇。胜强楚於柏举，栖劲越於会稽。阙沟乎商鲁，争长於黄池。徒以江湖嶮陂，物产殷充。绕溜未足言其固，郑白未足语其丰。士有陷坚之锐，俗有节概之风。睚眦则挺剑，喑呜则弯弓。拥之者龙腾，据之者虎视。麾城若振槁，搴旗若顾指。虽带甲一朝，而元功远致。虽累叶百叠，而富强相继。乐湑衎其方域，列仙集其土地。桂父练形而易色，赤须蝉蜕而附丽。中夏比焉，毕世而罕见，丹青图其珍玮，贵其宝利也。舜禹游焉，没齿而忘归，精灵留其山阿，玩其奇丽也。剖判庶士，商搉万俗。国有郁鞅而显敞，邦有湫厄而踡跼。伊兹都之函弘，倾神州而韫椟。仰南斗以斟酌，兼二仪之优渥。 　　“繇此而揆之，西蜀之於东吴，小大之相绝也，亦犹棘林萤燿，而与夫木龙烛也。否泰之相背也，亦犹帝之悬解，而与桎梏疏属也。庸可共世而论巨细，同年而议丰确乎？暨其幽遐独邃，寥廓闲奥。耳目之所不该，足趾之所不蹈。倜傥之极异，誳诡之殊事，藏理於终古，而未寤於前觉也。若吾子之所传，孟浪之遗言，略举其梗概，而未得其要妙也。”\n　　有西蜀公子者，言于东吴王孙，曰：盖闻天以日月为纲，地以四海为纪。九土星分，万国错跱。崤函有帝皇之宅，河洛为王者之里。吾子岂亦曾闻蜀都之事欤？请为左右扬搉而陈之。 　　夫蜀都者，盖兆基于上世，开国于中古。廓灵关以为门，包玉垒而为宇。带二江之双流，抗峨眉之重阻。水陆所凑，兼六合而交会焉；丰蔚所盛，茂八区而庵蔼焉。 　　于前则跨蹑犍牂，枕倚交趾。经途所亘，五千余里。山阜相属，含溪怀谷。岗峦纠纷，触石吐云。郁葐蒕以翠微，崛巍巍以峨峨。干青霄而秀出，舒丹气而为霞。龙池瀑濆其隈，漏江伏流溃其阿。汩若汤谷之扬涛，沛若蒙汜之涌波。于是乎邛竹缘岭，菌桂临崖。旁挺龙目，侧生荔枝。布绿叶之萋萋，结朱实之离离。迎隆冬而不凋，常晔晔以猗猗。孔翠群翔，犀象竞驰。白雉朝雊，猩猩夜啼。金马骋光而绝景，碧鸡儵忽而曜仪。火井沈荧于幽泉，高爓飞煽于天垂。其间则有虎珀丹青，江珠瑕英。金沙银砾，符采彪炳，晖丽灼烁。 　　于后则却背华容，北指昆仑。缘以剑阁，阻以石门。流汉汤汤，惊浪雷奔。望之天回，即之云昏。水物殊品，鳞介异族。或藏蛟螭，或隐碧玉。嘉鱼出于丙穴，良木攒于褒谷。其树则有木兰梫桂，杞櫹椅桐，椶枒楔枞。楩柟幽蔼于谷底，松柏蓊郁于山峰。擢修干，竦长条。扇飞云，拂轻霄。羲和假道于峻歧，阳乌回翼乎高标。巢居栖翔，聿兼邓林。穴宅奇兽，窠宿异禽。熊罴咆其阳，雕鹗鴥其阴。猿狖腾希而竞捷，虎豹长啸而永吟。 　　于东则左绵巴中，百濮所充。外负铜梁于宕渠，内函要害于膏腴。其中则有巴菽巴戟，灵寿桃枝。樊以蒩圃，滨以盐池。蟞蛦山栖，鼋龟水处。潜龙蟠于沮泽，应鸣鼓而兴雨。丹沙赩炽出其阪，蜜房郁毓被其阜。山图采而得道，赤斧服而不朽。若乃刚悍生其方，风谣尚其武。奋之则賨旅，玩之则渝舞。锐气剽于中叶，蹻容世于乐府。 　　于西则右挟岷山，涌渎发川。陪以白狼，夷歌成章。坰野草昧，林麓黝儵。交让所植，蹲鸱所伏。百药灌丛，寒卉冬馥。异类众伙，于何不育？其中则有青珠黄环，碧砮芒消。或丰绿荑，或蕃丹椒。麋芜布濩于中阿，风连莚蔓于兰皋。红葩紫饰，柯叶渐苞。敷橤葳蕤，落英飘飖。神农是尝，卢跗是料。芳追气邪，味蠲疠痟。 　　其封域之内，则有原隰坟衍，通望弥博。演以潜沬，浸以绵雒。沟洫脉散，疆里绮错。黍稷油油，稻莫莫。指渠口以为云门，洒滮池而为陆泽。虽星毕之滂遝，尚未齐其膏液。 　　尔乃邑居隐赈，夹江傍山。栋宇相望，桑梓接连。家有盐泉之井，户有橘柚之园。其园则林檎枇杷，橙柿梬楟。榹桃函列，梅李罗生。百果甲宅，异色同荣。朱樱春熟，素柰夏成。若乃大火流，凉风厉。白露凝，微霜结。紫梨津润，樼栗罅发。蒲陶乱溃，若榴竞裂。甘至自零，芬芬酷烈。其园则有蒟蒻茱萸，瓜畴芋区。甘蔗辛姜，阳蓲阴敷。日往菲薇，月来扶疏。任土所丽，众献而储。 　　其沃瀛则有攒蒋丛蒲，绿菱红莲。杂以蕴藻，糅以苹蘩。总茎柅柅，裛叶蓁蓁。蕡实时味，王公羞焉。其中则有鸿俦鹄侣，振鹭鹈鹕。晨凫旦至，候雁衔芦。木落南翔，冰泮北徂。云飞水宿，哢吭清渠。其深则有白鼋命鳖，玄獭上祭。鳣鲔鳟鲂，鮷鳢鲨鲿。差鳞次色，锦质报章。跃涛戏濑，中流相忘。于是乎金城石郭，兼帀中区。既丽且崇，实号成都。辟二九之通门，画方轨之广涂。营新宫于爽垲，拟承明而起庐。结阳城之延阁，飞观榭乎云中。开高轩以临山，列绮窗而瞰江。内则议殿爵堂，武义虎威。宣化之闼，崇礼之闱。华阙双邈，重门洞开。金铺交映，玉题相晖。外则轨躅八达，里闬对出。比屋连甍，千庑万室。亦有甲第，当衢向术。坛宇显敞，高门纳驷。庭扣钟磬，堂抚琴瑟。匪葛匪姜，畴能是恤？ 　　亚以少城，接乎其西。市廛所会，万商之渊。列隧百重，罗肆巨千。贿货山积，纤丽星繁。都人士女，袨服靓妆。贾贸墆鬻，舛错纵横。异物崛诡，奇于八方。布有橦华，麫有桄榔。邛杖传节于大夏之邑，蒟酱流味于番禺之乡。舆辇杂沓，冠带混并。累毂叠迹，叛衍相倾。喧哗鼎沸，则哤聒宇宙；嚣尘张天，则埃壒曜灵。阛阓之里，伎巧之家。百室离房，机杼相和。贝锦斐成，濯色江波。黄润比筒，籯金所过。 　　侈侈隆富，卓郑埒名。公擅山川，货殖私庭。藏镪巨万，鈲摫兼呈。亦以财雄，翕习边城。三蜀之豪，时来时往。养交都邑，结俦附党。剧谈戏论，扼腕抵掌。出则连骑，归从百两。若其旧俗，终冬始春。吉日良辰，置酒高堂，以御嘉宾。金罍中坐，肴烟四陈。觞以清醥，鲜以紫鳞。羽爵执竞，丝竹乃发。巴姬弹弦，汉女击节。起西音于促柱，歌江上之飉厉。纡长袖而屡舞，翩跹跹以裔裔。合樽促席，引满相罚。乐饮今夕，一醉累月。 　　若夫王孙之属，郤公之伦。从禽于外，巷无居人。并乘骥子，俱服鱼文。玄黄异校，结驷缤纷。西逾金堤，东越玉津。朔别期晦，匪日匪旬。蹴蹈蒙笼，涉寥廓。鹰犬倏眒，罻罗络幕。毛群陆离，羽族纷泊。翕响挥霍，中网林薄。屠麖麋，翦旄麈。带文蛇，跨雕虎。志未骋，时欲晚。追轻翼，赴绝远。出彭门之阙，驰九折之阪。经三峡之峥嵘，蹑五屼之蹇浐。戟食铁之兽，射噬毒之鹿。皛貙氓于葽草，弹言鸟于森木。拔象齿，戾犀角。鸟铩翮，兽废足。 　　殆而朅来相与，第如滇池，集于江洲。试水客，舣轻舟。娉江婓，与神游。罨翡翠，钓鰋鮋。下高鹄，出潜虬。吹洞箫，发棹讴。感鱘鱼，动阳侯。腾波沸涌，珠贝汜浮。若云汉含星，而光耀洪流。将飨獠者，张帟幕，会平原。酌清酤，割芳鲜。饮御酣，宾旅旋。车马雷骇，轰轰阗阗。若风流雨散，漫乎数百里间。斯盖宅土之所安乐，观听之所踊跃也。焉独三川，为世朝市？ 　　若乃卓荦奇谲，倜傥罔已。一经神怪，一纬人理。远则岷山之精，上为井络。天帝运期而会昌，景福肸飨而兴作。碧出苌弘之血，鸟生杜宇之魄。妄变化而非常，羌见伟于畴昔。近则江汉炳灵，世载其英。蔚若相如，皭若君平。王褒韡晔而秀发，杨雄含章而挺生。幽思绚道德，摛藻掞天庭。考四海而为儁，当中叶而擅名。是故游谈者以为誉，造作者以为程也。至乎临谷为塞，因山为障。峻岨塍埒长城，豁险吞若巨防。一人守隘，万夫莫向。公孙跃马而称帝，刘宗下辇而自王。由此言之，天下孰尚？故虽兼诸夏之富有，犹未若兹都之无量也。 \n"}
{"title": "春雨", "industry": "唐代", "author": "徐凝", "content": "\n花时闷见联绵雨，云入人家水毁堤。 昨日春风源上路，可怜红锦枉抛泥。\n"}
{"title": "春江花月夜二首", "industry": "唐代", "author": "张子容", "content": "\n林花发岸口，气色动江新。此夜江中月，流光花上春。 分明石潭里，宜照浣纱人。 \n交甫怜瑶珮，仙妃难重期。沉沉绿江晚，惆怅碧云姿。 初逢花上月，言是弄珠时。 \n"}
{"title": "国风·邶风·凯风", "industry": "先秦", "author": "佚名", "content": "\n凯风自南，吹彼棘心。棘心夭夭，母氏劬劳。凯风自南，吹彼棘薪。母氏圣善，我无令人。爰有寒泉？在浚之下。有子七人，母氏劳苦。睍睆黄鸟，载好其音。有子七人，莫慰母心。\n"}
{"title": "杂说一·龙说", "industry": "唐代", "author": "韩愈", "content": "\n　　龙嘘气成云，云固弗灵于龙也。然龙乘是气，茫洋穷乎玄间，薄日月，伏光景，感震电，神变化，水下土，汩陵谷，云亦灵怪矣哉!\n　　云，龙之所能使为灵也；若龙之灵，则非云之所能使为灵也。然龙弗得云，无以神其灵矣。失其所凭依，信不可欤 ！\n　　异哉！其所凭依，乃其所自为也。《易》曰：“云从龙。”既曰：龙，云从之矣。 \n"}
{"title": "中秋玩月", "industry": "明代", "author": "佚名", "content": "\n团团离海角，渐渐入云衢。此夜一轮满，清光何处无！\n"}
{"title": "无题·油壁香车不再逢", "industry": "宋代", "author": "晏殊", "content": "\n油壁香车不再逢，峡云无迹任西东。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄何由达，水远山长处处同。\n"}
{"title": "芳心苦·杨柳回塘", "industry": "宋代", "author": "贺铸", "content": "\n杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。 返照迎潮，行云带雨。依依似与骚人语。当年不肯嫁春风，无端却被秋风误。\n"}
{"title": "梅花", "industry": "唐代", "author": "罗邺", "content": "\n繁如瑞雪压枝开，越岭吴溪免用栽。却是五侯家未识，春风不放过江来。\n"}
{"title": "莲花", "industry": "唐代", "author": "温庭筠", "content": "\n绿塘摇滟接星津，轧轧兰桡入白蘋。应为洛神波上袜，至今莲蕊有香尘。\n"}
{"title": "水槛遣心二首", "industry": "唐代", "author": "杜甫", "content": "\n去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。\n蜀天常夜雨，江槛已朝晴。叶润林塘密，衣干枕席清。不堪祗老病，何得尚浮名。浅把涓涓酒，深凭送此生。\n"}
{"title": "渌水曲", "industry": "唐代", "author": "李白", "content": "\n渌水明秋月，南湖采白蘋。荷花娇欲语，愁杀荡舟人。\n"}
{"title": "自题小像", "industry": "近代", "author": "鲁迅", "content": "\n灵台无计逃神矢，风雨如磐暗故园。寄意寒星荃不察，我以我血荐轩辕。\n"}
{"title": "登柳州城楼寄漳汀封连四州", "industry": "唐代", "author": "柳宗元", "content": "\n城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。\n"}
{"title": "塞下曲六首", "industry": "唐代", "author": "李白", "content": "\n五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。\n天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。何当破月氏，然后方高枕。\n骏马似风飙，鸣鞭出渭桥。弯弓辞汉月，插羽破天骄。阵解星芒尽，营空海雾消。功成画麟阁，独有霍嫖姚。\n白马黄金塞，云砂绕梦思。那堪愁苦节，远忆边城儿。萤飞秋窗满，月度霜闺迟。摧残梧桐叶，萧飒沙棠枝。无时独不见，流泪空自知。\n塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。\n烽火动沙漠，连照甘泉云。汉皇按剑起，还召李将军。兵气天上合，鼓声陇底闻。横行负勇气，一战净妖氛。\n"}
{"title": "过香积寺", "industry": "唐代", "author": "王维", "content": "\n不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。\n"}
{"title": "唐多令·惜别", "industry": "宋代", "author": "吴文英", "content": "\n何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。 年事梦中休。花空烟水流。燕辞归、客尚淹留。垂柳不萦裙带住。漫长是、系行舟。\n"}
{"title": "献钱尚父", "industry": "唐代", "author": "贯休", "content": "\n贵逼人来不自由，龙骧凤翥势难收。满堂花醉三千客，一剑霜寒十四州。鼓角揭天嘉气冷，风涛动地海山秋。东南永作金天柱，谁羡当时万户侯。\n"}
{"title": "劳劳亭", "industry": "唐代", "author": "李白", "content": "\n天下伤心处，劳劳送客亭。春风知别苦，不遣柳条青。\n"}
{"title": "京都元夕", "industry": "金朝", "author": "元好问", "content": "\n袨服华妆着处逢，六街灯火闹儿童。长衫我亦何为者，也在游人笑语中。\n"}
{"title": "卖痴呆词", "industry": "宋代", "author": "范成大", "content": "\n除夕更阑人不睡，厌禳钝滞迎新岁；小儿呼叫走长街，云有痴呆召人买。二物于人谁独无？就中吴侬仍有余；巷南巷北卖不得，相逢大笑相揶揄。栎翁块坐重帘下，独要买添令问价。儿云翁买不须钱，奉赊痴呆千百年。\n"}
{"title": "论诗五首", "industry": "清代", "author": "赵翼", "content": "\n满眼生机转化钧，天工人巧日争新。预支五百年新意，到了千年又觉陈。\n李杜诗篇万口传，至今已觉不新鲜。江山代有才人出，各领风骚数百年。\n只眼须凭自主张，纷纷艺苑漫雌黄。矮人看戏何曾见，都是随人说短长。\n少时学语苦难圆，只道工夫半未全。到老始知非力取，三分人事七分天。\n诗解穷人我未空，想因诗尚不曾工。熊鱼自笑贪心甚，既要工诗又怕穷。\n"}
{"title": "鹊桥仙·华灯纵博", "industry": "宋代", "author": "陆游", "content": "\n华灯纵博，雕鞍驰射，谁记当年豪举。酒徒一半取封侯，独去作、江边渔父。轻舟八尺，低篷三扇，占断苹洲烟雨。镜湖元自属闲人，又何必、君恩赐与。\n"}
{"title": "菩萨蛮·绿芜墙绕青苔院", "industry": "宋代", "author": "陈克", "content": "\n绿芜墙绕青苔院，中庭日淡芭蕉卷。蝴蝶上阶飞，烘帘自在垂。玉钩双语燕，宝甃杨花转。几处簸钱声，绿窗春睡轻。\n"}
{"title": "江城子·前瞻马耳九仙山", "industry": "宋代", "author": "苏轼", "content": "\n前瞻马耳九仙山。碧连天。晚云间。城上高台，真个是超然。莫使匆匆云雨散，今夜里，月婵娟。小溪鸥鹭静联拳。去翩翩。点轻烟。人事凄凉，回首便他年。莫忘使君歌笑处，垂柳下，矮槐前。\n"}
{"title": "沁园春·孤馆灯青", "industry": "宋代", "author": "苏轼", "content": "\n孤馆灯青，野店鸡号，旅枕梦残。渐月华收练，晨霜耿耿；云山摛锦，朝露漙漙。世路无穷，劳生有限，似此区区长鲜欢。微吟罢，凭征鞍无语，往事千端。当时共客长安，似二陆初来俱少年。有笔头千字，胸中万卷；致君尧舜，此事何难？用舍由时，行藏在我，袖手何妨闲处看。身长健，但优游卒岁，且斗尊前。\n"}
{"title": "八至", "industry": "唐代", "author": "李冶", "content": "\n至近至远东西，至深至浅清溪。至高至明日月，至亲至疏夫妻。\n"}
{"title": "周亚夫军细柳", "industry": "两汉", "author": "司马迁", "content": "\n　　文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳，以备胡。\n　　上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：“天子且至！”军门都尉曰：“将军令曰：‘军中闻将军令，不闻天子之诏。’”居无何，上至，又不得入。于是上乃使使持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约，军中不得驱驰。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容式车，使人称谢：“皇帝敬劳将军。”成礼而去。\n　　既出军门，群臣皆惊。文帝曰：“嗟呼，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪？”称善者久之。\n"}
{"title": "江村即事", "industry": "唐代", "author": "司空曙", "content": "\n钓罢归来不系船，江村月落正堪眠。 纵然一夜风吹去，只在芦花浅水边。 \n"}
{"title": "浪淘沙·往事只堪哀", "industry": "五代", "author": "李煜", "content": "\n往事只堪哀，对景难排。秋风庭院藓侵阶。一任珠帘闲不卷，终日谁来。金锁已沉埋，壮气蒿莱。晚凉天净月华开。想得玉楼瑶殿影，空照秦淮。\n"}
{"title": "菩萨蛮·劝君今夜须沉醉", "industry": "唐代", "author": "韦庄", "content": "\n劝君今夜须沉醉，尊前莫话明朝事。珍重主人心，酒深情亦深。须愁春漏短，莫诉金杯满。遇酒且呵呵，人生能几何。\n"}
{"title": "赠秀才入军·其十四", "industry": "魏晋", "author": "嵇康", "content": "\n息徒兰圃，秣马华山。流磻平皋，垂纶长川。目送归鸿，手挥五弦。俯仰自得，游心太玄。嘉彼钓叟，得鱼忘筌。郢人逝矣，谁与尽言？\n"}
{"title": "忆秦娥·咏桐", "industry": "宋代", "author": "李清照", "content": "\n临高阁，乱山平野烟光薄。烟光薄，栖鸦归后，暮天闻角。断香残酒情怀恶，西风催衬梧桐落。梧桐落，又还秋色，又还寂寞。\n"}
{"title": "浣溪沙·湖上西风急暮蝉", "industry": "宋代", "author": "晏殊", "content": "\n湖上西风急暮蝉。夜来清露湿红莲。少留归骑促歌筵。 为别莫辞金盏酒。入朝须近玉炉烟。不知重会是何年。\n"}
{"title": "致酒行", "industry": "唐代", "author": "李贺", "content": "\n零落栖迟一杯酒，主人奉觞客长寿。主父西游困不归，家人折断门前柳。吾闻马周昔作新丰客，天荒地老无人识。空将笺上两行书，直犯龙颜请恩泽。我有迷魂招不得，雄鸡一声天下白。少年心事当拿云，谁念幽寒坐呜呃。(拿云 一作：拂云 / 擎云)\n"}
{"title": "梅花", "industry": "唐代", "author": "李煜", "content": "\n殷勤移植地，曲槛小栏边。共约重芳日，还忧不盛妍。 阻风开步障，乘月溉寒泉。谁料花前后，蛾眉却不全。 失却烟花主，东君自不知。清香更何用，犹发去年枝。\n"}
{"title": "就义诗", "industry": "明代", "author": "杨继盛", "content": "\n浩气还太虚，丹心照千古。生平未报国，留作忠魂补。\n"}
{"title": "采桑子·何人解赏西湖好", "industry": "宋代", "author": "欧阳修", "content": "\n何人解赏西湖好，佳景无时。飞盖相追。贪向花间醉玉卮。谁知闲凭阑干处，芳草斜晖。水远烟微。一点沧洲白鹭飞。\n"}
{"title": "江陵愁望寄子安 / 江陵愁望有寄", "industry": "唐代", "author": "鱼玄机", "content": "\n枫叶千枝复万枝，江桥掩映暮帆迟。 忆君心似西江水，日夜东流无歇时。\n"}
{"title": "后宫词", "industry": "唐代", "author": "白居易", "content": "\n泪湿罗巾梦不成，夜深前殿按歌声。 红颜未老恩先断，斜倚薰笼坐到明。\n"}
{"title": "山房春事二首", "industry": "唐代", "author": "岑参", "content": "\n风恬日暖荡春光，戏蝶游蜂乱入房。数枝门柳低衣桁，一片山花落笔床。\n梁园日暮乱飞鸦，极目萧条三两家。庭树不知人去尽，春来还发旧时花。\n"}
{"title": "春日", "industry": "宋代", "author": "晁冲之", "content": "\n阴阴溪曲绿交加，小雨翻萍上浅沙。鹅鸭不知春去尽，争随流水趁桃花。\n"}
{"title": "忆王孙·春词", "industry": "宋代", "author": "李重元", "content": "\n萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。 \n"}
{"title": "蝶恋花", "industry": "宋代", "author": "晏殊", "content": "\n梨叶疏红蝉韵歇。银汉风高，玉管声凄切。枕簟乍凉铜漏咽。谁教社燕轻离别。\n\n草际蛩吟珠露结。宿酒醒来，不记归时节。多少衷肠犹未说。朱帘一夜朦胧月。\n"}
{"title": "元夕无月", "industry": "清代", "author": "丘逢甲", "content": "\n满城灯市荡春烟，宝月沉沉隔海天。看到六鳌仙有泪，神山沦没已三年！\n三年此夕月无光，明月多应在故乡。欲向海天寻月去，五更飞梦渡鲲洋。\n"}
{"title": "女冠子·四月十七", "industry": "唐代", "author": "韦庄", "content": "\n四月十七，正是去年今日，别君时。忍泪佯低面，含羞半敛眉。不知魂已断，空有梦相随。除却天边月，没人知。\n"}
{"title": "草书屏风", "industry": "唐代", "author": "韩偓", "content": "\n何处一屏风，分明怀素踪。虽多尘色染，犹见墨痕浓。 怪石奔秋涧，寒藤挂古松。若教临水畔，字字恐成龙。\n"}
{"title": "书", "industry": "唐代", "author": "李峤", "content": "\n削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。\n"}
{"title": "放言五首·其一", "industry": "唐代", "author": "白居易", "content": "\n朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。\n"}
{"title": "黄海舟中日人索句并见日俄战争地图", "industry": "清代", "author": "秋瑾", "content": "\n万里乘风去复来，只身东海挟春雷。忍看图画移颜色，肯使江山付劫灰。浊酒不销忧国泪，救时应仗出群才。拼将十万头颅血，须把乾坤力挽回。\n"}
{"title": "秋日", "industry": "宋代", "author": "程颢", "content": "\n闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。\n"}
{"title": "江神子·恨别", "industry": "宋代", "author": "苏轼", "content": "\n天涯流落思无穷。既相逢。却匆匆。摧手佳人，和泪折残红。为问东风余几许，春纵在，与谁同。隋堤三月水溶溶。背归鸿。去吴中。回首彭城，清泗与淮通。寄我相思千点泪，流不到，楚江东。(版本一)\n天涯流落思无穷！既相逢，却匆匆。携手佳人，和泪折残红。为问东风余几许？春纵在，与谁同！隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。(版本二)\n"}
{"title": "江楼旧感 / 江楼感旧", "industry": "唐代", "author": "赵嘏", "content": "\n独上江楼思渺然，月光如水水如天。同来望月人何处？风景依稀似去年。\n"}
{"title": "新安吏", "industry": "唐代", "author": "杜甫", "content": "\n客行新安道，喧呼闻点兵。借问新安吏：“县小更无丁？”“府帖昨夜下，次选中男行。”“中男绝短小，何以守王城？”肥男有母送，瘦男独伶俜。白水暮东流，青山犹哭声。“莫自使眼枯，收汝泪纵横。眼枯即见骨，天地终无情！我军取相州，日夕望其平。岂意贼难料，归军星散营。就粮近故垒，练卒依旧京。掘壕不到水，牧马役亦轻。况乃王师顺，抚养甚分明。送行勿泣血，仆射如父兄。”\n"}
{"title": "简卢陟", "industry": "唐代", "author": "韦应物", "content": "\n可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。\n"}
{"title": "生查子·重叶梅", "industry": "宋代", "author": "辛弃疾", "content": "\n百花头上开，冰雪寒中见。霜月定相知，先识春风面。 主人情意深，不管江妃怨。折我最繁枝，还许冰壶荐。\n"}
{"title": "乐游原", "industry": "唐代", "author": "李商隐", "content": "\n万树鸣蝉隔岸虹，乐游原上有西风。 羲和自趁虞泉宿，不放斜阳更向东。\n"}
{"title": "杨柳枝词", "industry": "唐代", "author": "白居易", "content": "\n一树春风千万枝，嫩于金色软于丝。 永丰西角荒园里，尽日无人属阿谁？\n"}
{"title": "赤壁歌送别", "industry": "唐代", "author": "李白", "content": "\n二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留馀迹。一一书来报故人，我欲因之壮心魄。\n"}
{"title": "点绛唇·丁未冬过吴松作", "industry": "宋代", "author": "姜夔", "content": "\n燕雁无心，太湖西畔随云去。数峰清苦。商略黄昏雨。 第四桥边，拟共天随住。今何许。凭阑怀古。残柳参差舞。\n"}
{"title": "喜见外弟又言别", "industry": "唐代", "author": "李益", "content": "\n十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。\n"}
{"title": "田园乐七首·其六 / 闲居", "industry": "唐代", "author": "王维", "content": "\n桃红复含宿雨，柳绿更带朝烟。花落家童未扫，莺啼山客犹眠。\n"}
{"title": "承宫樵薪苦学", "industry": "先秦", "author": "佚名", "content": "\n　　承宫，琅邪姑幕人。少孤，年八岁，为人牧猪。乡里徐子盛明《春秋》经，授诸生数百人。宫过其庐下，见诸生讲诵，好之，因忘其猪而听经。猪主怪其不还，寻之。见而欲笞之。门下生共禁，乃止，因留宫门下。樵薪执苦，数十年间，遂通其经。\n"}
{"title": "蝶恋花·上巳召亲族", "industry": "宋代", "author": "李清照", "content": "\n永夜恹恹欢意少。空梦长安，认取长安道。为报今年春色好，花光月影宜相照。随意杯盘虽草草。酒美梅酸，恰称人怀抱。醉里插花花莫笑，可怜春似人将老。\n"}
{"title": "临湖亭", "industry": "唐代", "author": "王维", "content": "\n轻舸迎上客，悠悠湖上来。当轩对尊酒，四面芙蓉开。(一作 对樽酒)\n"}
{"title": "有狐", "industry": "先秦", "author": "佚名", "content": "\n有狐绥绥，在彼淇梁。心之忧矣，之子无裳。有狐绥绥，在彼淇厉。心之忧矣，之子无带。有狐绥绥，在彼淇侧。心之忧矣，之子无服。\n"}
{"title": "南乡子·细雨湿流光", "industry": "五代", "author": "冯延巳", "content": "\n细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。魂梦任悠扬，睡起杨花满绣床。薄悻不来门半掩，斜阳。负你残春泪几行。\n"}
{"title": "书愤二首", "industry": "宋代", "author": "陆游", "content": "\n白发萧萧卧泽中，只凭天地鉴孤忠。厄穷苏武餐毡久，忧愤张巡嚼齿空。细雨春芜上林苑，颓垣夜月洛阳宫。壮心未与年俱老，死去犹能作鬼雄。\n镜里流年两鬓残，寸心自许尚如丹。衰迟罢试戎衣窄，悲愤犹争宝剑寒。远戍十年临的博，壮图万里战皋兰。关河自古无穷事，谁料如今袖手看。\n"}
{"title": "卖花声·怀古", "industry": "元代", "author": "张可久", "content": "\n阿房舞殿翻罗袖，金谷名园起玉楼，隋堤古柳缆龙舟。不堪回首，东风还又，野花开暮春时候。美人自刎乌江岸，战火曾烧赤壁山，将军空老玉门关。伤心秦汉，生民涂炭，读书人一声长叹。\n"}
{"title": "六月二十日夜渡海", "industry": "宋代", "author": "苏轼", "content": "\n参横斗转欲三更，苦雨终风也解晴。云散月明谁点缀？天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。\n"}
{"title": "洞仙歌·冰肌玉骨", "industry": "宋代", "author": "苏轼", "content": "\n\n冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来，又不道流年暗中偷换。\n"}
{"title": "子夜吴歌·春歌", "industry": "唐代", "author": "李白", "content": "\n秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。\n"}
{"title": "北陂杏花", "industry": "宋代", "author": "王安石", "content": "\n一陂春水绕花身，花影妖娆各占春。纵被春风吹作雪，绝胜南陌碾成尘。\n"}
{"title": "州桥", "industry": "宋代", "author": "范成大", "content": "\n\n州桥南北是天街，父老年年等驾回。忍泪失声询使者，\"几时真有六军来？\" \n"}
{"title": "行路难", "industry": "南北朝", "author": "释宝月", "content": "\n君不见孤雁关外发，酸嘶度扬越。空城客子心肠断，幽闺思妇气欲绝。凝霜夜下拂罗衣，浮云中断开明月。夜夜遥遥徒相思，年年望望情不歇。寄我匣中青铜镜，倩人为君除白发。行路难，行路难，夜闻南城汉使度，使我流泪忆长安！\n"}
{"title": "溪居", "industry": "唐代", "author": "柳宗元", "content": "\n久为簪组累，幸此南夷谪。闲依农圃邻，偶似山林客。 晓耕翻露草，夜榜响溪石。来往不逢人，长歌楚天碧。\n"}
{"title": "春望", "industry": "唐代", "author": "羊士谔", "content": "\n莫问华簪发已斑，归心满目是青山。\n\n独上层城倚危槛，柳营春尽马嘶闲。\n"}
{"title": "送柴侍御", "industry": "唐代", "author": "王昌龄", "content": "\n沅水通波接武冈，送君不觉有离伤。青山一道同云雨，明月何曾是两乡。\n"}
{"title": "咏雨", "industry": "唐代", "author": "李世民", "content": "\n罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。\n"}
{"title": "简兮", "industry": "先秦", "author": "佚名", "content": "\n简兮简兮，方将万舞。日之方中，在前上处。硕人俣俣，公庭万舞。有力如虎，执辔如组。左手执龠，右手秉翟。赫如渥赭，公言锡爵。山有榛，隰有苓。云谁之思？西方美人。彼美人兮，西方之人兮。\n"}
{"title": "漫感", "industry": "清代", "author": "龚自珍", "content": "\n绝域从军计惘然，东南幽恨满词笺。一箫一剑平生意，负尽狂名十五年。\n"}
{"title": "蝶恋花·满地霜华浓似雪", "industry": "清代", "author": "王国维", "content": "\n满地霜华浓似雪。人语西风，瘦马嘶残月。一曲阳关浑未彻。车声渐共歌声咽。换尽天涯芳草色。陌上深深，依旧年时辙。自是浮生无可说。人间第一耽离别。\n"}
{"title": "拟行路难·其六", "industry": "南北朝", "author": "鲍照", "content": "\n对案不能食，拔剑击柱长叹息。丈夫生世会几时？安能蹀躞垂羽翼！弃置罢官去，还家自休息。朝出与亲辞，暮还在亲侧。弄儿床前戏，看妇机中织。自古圣贤尽贫贱，何况我辈孤且直！\n"}
{"title": "卜算子", "industry": "宋代", "author": "程垓", "content": "\n枕簟暑风消，帘幕秋风动。月到夜来愁处明，只照团衾凤。\n\n去意杳无凭，别语愁难送。一纸鱼笺枕底香，且做新来梦。\n"}
{"title": "一剪梅·堆枕乌云堕翠翘", "industry": "宋代", "author": "蔡伸", "content": "\n堆枕乌云堕翠翘。午梦惊回，满眼春娇。嬛嬛一袅楚宫腰。那更春来，玉减香消。柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。\n"}
{"title": "破阵子·燕子欲归时节", "industry": "宋代", "author": "晏殊", "content": "\n燕子欲归时节，高楼昨夜西风。求得人间成小会，试把金尊傍菊丛。歌长粉面红。斜日更穿帘幕，微凉渐入梧桐。多少襟情言不尽，写向蛮笺曲调中。此情千万重。\n"}
{"title": "途中见杏花", "industry": "唐代", "author": "吴融", "content": "\n一枝红杏出墙头，墙外行人正独愁。长得看来犹有恨，可堪逢处更难留！林空色暝莺先到，春浅香寒蝶未游。更忆帝乡千万树，澹烟笼日暗神州。\n"}
{"title": "为薛台悼亡", "industry": "唐代", "author": "白居易", "content": "\n半死梧桐老病身，重泉一念一伤神。 手携稚子夜归院，月冷空房不见人。\n"}
{"title": "从军行", "industry": "唐代", "author": "陈羽", "content": "\n海畔风吹冻泥裂，枯桐叶落枝梢折。 横笛闻声不见人，红旗直上天山雪。\n"}
{"title": "国风·邶风·泉水", "industry": "先秦", "author": "佚名", "content": "\n毖彼泉水，亦流于淇。有怀于卫，靡日不思。娈彼诸姬，聊与之谋。出宿于泲，饮饯于祢，女子有行，远父母兄弟。问我诸姑，遂及伯姊。出宿于干，饮饯于言。载脂载舝，还车言迈。遄臻于卫，不瑕有害？我思肥泉，兹之永叹。思须与漕，我心悠悠。驾言出游，以写我忧。\n"}
{"title": "饮湖上初晴后雨二首·其一", "industry": "宋代", "author": "苏轼", "content": "\n朝曦迎客艳重冈，晚雨留人入醉乡。此意自佳君不会，一杯当属水仙王。\n"}
{"title": "摊破浣溪沙·手卷真珠上玉钩", "industry": "五代", "author": "李璟", "content": "\n手卷真珠上玉钩，依前春恨锁重楼。风里落花谁是主？思悠悠。青鸟不传云外信，丁香空结雨中愁。回首绿波三楚暮，接天流。\n"}
{"title": "定风波·自春来", "industry": "宋代", "author": "柳永", "content": "\n自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少，光阴虚过。\n"}
{"title": "长城", "industry": "唐代", "author": "朱庆馀", "content": "\n秦帝防胡虏，关心倍可嗟。一人如有德，四海尽为家。\n\n往事乾坤在，荒基草木遮。至今徒者骨，犹自哭风沙。\n"}
{"title": "采莲曲", "industry": "唐代", "author": "李白", "content": "\n若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。\n"}
{"title": "四时", "industry": "魏晋", "author": "陶渊明", "content": "\n春水满四泽，夏云多奇峰。秋月扬明晖，冬岭秀寒松。\n"}
{"title": "墨子怒耕柱子", "industry": "先秦", "author": "墨子及弟子 撰", "content": "\n　　墨子怒耕柱子。耕柱子曰：“我无愈于人乎？”墨子曰：“我将上太行，以骥与牛驾，子将谁策？”耕柱子曰：“将策骥也。”墨子曰：“何故策骥也？”耕柱子曰 ：“骥足以策。” 墨子曰：“我亦以子为足以策，故怒之。”耕柱子悟。\n"}
{"title": "虞美人·玉楼缥缈孤烟际", "industry": "宋代", "author": "欧阳澈", "content": "\n玉楼缥缈孤烟际。徒倚愁如醉。雁来人远暗消魂。帘卷一钩新月、怯黄昏。那人音信全无个。幽恨谁凭破。扑花蝴蝶若知人。为我一场清梦、去相亲。\n"}
{"title": "蝶恋花·早行", "industry": "宋代", "author": "周邦彦", "content": "\n月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。执手霜风吹鬓影。去意徊徨，别语愁难听。楼上阑干横斗柄，露寒人远鸡相应。\n"}
{"title": "读书", "industry": "唐代", "author": "柳宗元", "content": "\n幽沉谢世事，俯默窥唐虞。上下观古今，起伏千万途。\n\n遇欣或自笑，感戚亦以吁。缥帙各舒散，前后互相逾。\n\n瘴痾扰灵府，日与往昔殊。临文乍了了，彻卷兀若无。\n\n竟夕谁与言，但与竹素俱。倦极便倒卧，熟寐乃一苏。\n\n欠伸展肢体，吟咏心自愉。得意适其适，非愿为世儒。\n\n道尽即闭口，萧散捐囚拘。巧者为我拙，智者为我愚。\n\n书史足自悦，安用勤与劬。贵尔六尺躯，勿为名所驱。\n"}
{"title": "登鹳雀楼", "industry": "唐代", "author": "畅当", "content": "\n迥临飞鸟上，高出世尘间。天势围平野，河流入断山。\n"}
{"title": "长干行二首", "industry": "唐代", "author": "李白", "content": "\n妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟行迹，一一生绿苔。苔深不能扫，落叶秋风早。八月胡蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。\n忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。淼淼暗无边，行人在何处。好乘浮云骢，佳期兰渚东。鸳鸯绿蒲上，翡翠锦屏中。自怜十五余，颜色桃花红。那作商人妇，愁水复愁风。\n"}
{"title": "木兰花慢·可怜今夕月", "industry": "宋代", "author": "辛弃疾", "content": "\n\n可怜今夕月，向何处，去悠悠？是别有人间，那边才见，光影东头？是天外。空汗漫，但长风浩浩送中秋？飞镜无根谁系？姮娥不嫁谁留？谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？ \n"}
{"title": "忆江南·春去也", "industry": "唐代", "author": "刘禹锡", "content": "\n春去也，多谢洛城人。弱柳从风疑举袂，丛兰裛露似沾巾。独坐亦含嚬。春去也，共惜艳阳年。犹有桃花流水上，无辞竹叶醉尊前。惟待见青天。\n"}
{"title": "竹里馆", "industry": "唐代", "author": "卢象", "content": "\n江南冰不闭，山泽气潜通。腊月闻山鸟，寒崖见蛰熊。\n\n柳林春半合，荻笋乱无丛。回首金陵岸，依依向北风。\n"}
{"title": "苛政猛于虎", "industry": "先秦", "author": "佚名", "content": "\n　　孔子过泰山侧 ，有妇人哭于墓者而哀，夫子式而听之，使子路问之，曰：“子之哭也，壹似重有忧者。”而曰：“然。昔者吾舅死于虎，吾夫又死焉，今吾子又死焉。”夫子曰：“何为不去也？”曰：“无苛政。”夫子曰：“小子识之：苛政猛于虎也。”\n　　出自《十三经注疏》本《礼记·檀弓下》。\n"}
{"title": "有所思", "industry": "两汉", "author": "佚名", "content": "\n有所思，乃在大海南。何用问遗君，双珠玳瑁簪。用玉绍缭之。闻君有他心，拉杂摧烧之。摧烧之，当风扬其灰！从今以往，勿复相思，相思与君绝！鸡鸣狗吠，兄嫂当知之。妃呼狶！秋风肃肃晨风飔，东方须臾高知之！\n"}
{"title": "叹花 / 怅诗", "industry": "唐代", "author": "杜牧", "content": "\n自是寻春去校迟，不须惆怅怨芳时。 狂风落尽深红色，绿叶成阴子满枝。\n"}
{"title": "惜牡丹花二首", "industry": "唐代", "author": "白居易", "content": "\n翰林院北厅花下作惆怅阶前红牡丹，晚来唯有两枝残。明朝风起应吹尽，夜惜衰红把火看。\n新昌窦给事宅南亭花下作寂寞萎红低向雨，离披破艳散随风。晴明落地犹惆怅，何况飘零泥土中。\n"}
{"title": "塞鸿秋·浔阳即景", "industry": "元代", "author": "周德清", "content": "\n长江万里白如练，淮山数点青如淀。江帆几片疾如箭，山泉千尺飞如电。晚云都变露，新月初学扇。塞鸿一字来如线。\n"}
{"title": "瑶池", "industry": "唐代", "author": "李商隐", "content": "\n瑶池阿母绮窗开，黄竹歌声动地哀。 八骏日行三万里，穆王何事不重来。\n"}
{"title": "春雪", "industry": "唐代", "author": "刘方平", "content": "\n飞雪带春风，徘徊乱绕空。君看似花处，偏在洛城中。\n"}
{"title": "春远 / 春运", "industry": "唐代", "author": "杜甫", "content": "\n肃肃花絮晚，菲菲红素轻。日长唯鸟雀，春远独柴荆。 数有关中乱，何曾剑外清。故乡归不得，地入亚夫营。\n"}
{"title": "马诗二十三首·其四", "industry": "唐代", "author": "李贺", "content": "\n此马非凡马，房星本是星。向前敲瘦骨，犹自带铜声。\n"}
{"title": "有所思", "industry": "两汉", "author": "佚名", "content": "\n有所思，乃在大海南。何用问遗君，双珠玳瑁簪。用玉绍缭之。闻君有他心，拉杂摧烧之。摧烧之，当风扬其灰！从今以往，勿复相思，相思与君绝！鸡鸣狗吠，兄嫂当知之。妃呼狶！秋风肃肃晨风飔，东方须臾高知之！\n"}
{"title": "示儿", "industry": "唐代", "author": "韩愈", "content": "\n始我来京师，止携一束书。辛勤三十年，以有此屋庐。此屋岂为华，于我自有余。中堂高且新，四时登牢蔬。前荣馔宾亲，冠婚之所于。庭内无所有，高树八九株。有藤娄络之，春华夏阴敷。东堂坐见山，云风相吹嘘。松果连南亭，外有瓜芋区。西偏屋不多，槐榆翳空虚。山鸟旦夕鸣，有类涧谷居。主妇治北堂，膳服适戚疏。恩封高平君，子孙从朝裾。开门问谁来，无非卿大夫。不知官高卑，玉带悬金鱼。问客之所为，峨冠讲唐虞。酒食罢无为，棋槊以相娱。凡此座中人，十九持钧枢。又问谁与频，莫与张樊如。来过亦无事，考评道精粗。跹跹媚学子，墙屏日有徒。以能问不能，其蔽岂可祛。嗟我不修饰，事与庸人俱。安能坐如此，比肩于朝儒。诗以示儿曹，其无迷厥初。\n"}
{"title": "玉树后庭花", "industry": "南北朝", "author": "陈叔宝", "content": "\n丽宇芳林对高阁，新装艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。花开花落不长久，落红满地归寂中。\n"}
{"title": "江南春·波渺渺", "industry": "宋代", "author": "寇准", "content": "\n波渺渺，柳依依。孤村芳草远，斜日杏花飞。江南春尽离肠断，苹满汀洲人未归。\n"}
{"title": "戏答元珍", "industry": "宋代", "author": "欧阳修", "content": "\n春风疑不到天涯，二月山城未见花。残雪压枝犹有桔，冻雷惊笋欲抽芽。夜闻归雁生乡思，病入新年感物华。曾是洛阳花下客，野芳虽晚不须嗟。\n"}
{"title": "满江红·赤壁怀古", "industry": "宋代", "author": "戴复古", "content": "\n赤壁矶头，一番过、一番怀古。想当时，周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许？江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。\n"}
{"title": "墨池记", "industry": "宋代", "author": "曾巩", "content": "\n　　临川之城东，有地隐然而高，以临于溪，曰新城。新城之上，有池洼然而方以长，曰王羲之之墨池者，荀伯子《临川记》云也。羲之尝慕张芝，临池学书，池水尽黑，此为其故迹，岂信然邪？ \n　　方羲之之不可强以仕，而尝极东方，出沧海，以娱其意于山水之间；岂其徜徉肆恣，而又尝自休于此邪？羲之之书晚乃善，则其所能，盖亦以精力自致者，非天成也。然后世未有能及者，岂其学不如彼邪？则学固岂可以少哉，况欲深造道德者邪？ \n　　墨池之上，今为州学舍。教授王君盛恐其不章也，书‘晋王右军墨池’之六字于楹间以揭之。又告于巩曰：“愿有记”。推王君之心，岂爱人之善，虽一能不以废，而因以及乎其迹邪？其亦欲推其事以勉其学者邪？夫人之有一能而使后人尚之如此，况仁人庄士之遗风余思被于来世者何如哉！ \n　　庆历八年九月十二日，曾巩记。 \n"}
{"title": "述国亡诗", "industry": "五代", "author": "花蕊夫人", "content": "\n君王城上竖降旗，妾在深宫那得知？十四万人齐解甲，更无一个是男儿！\n"}
{"title": "落花", "industry": "唐代", "author": "李商隐", "content": "\n高阁客竟去，小园花乱飞。参差连曲陌，迢递送斜晖。 肠断未忍扫，眼穿仍欲归。芳心向春尽，所得是沾衣。\n"}
{"title": "凉州词三首", "industry": "唐代", "author": "张籍", "content": "\n边城暮雨雁飞低，芦笋初生渐欲齐。无数铃声遥过碛，应驮白练到安西。\n古镇城门白碛开，胡兵往往傍沙堆。巡边使客行应早，欲问平安无使来。\n风林关里水东流，白草黄榆六十秋。边将皆承主恩泽，无人解道取凉州。\n"}
{"title": "宣城见杜鹃花 / 子规", "industry": "唐代", "author": "李白", "content": "\n蜀国曾闻子规鸟，宣城还见杜鹃花。 一叫一回肠一断，三春三月忆三巴。\n"}
{"title": "咏同心芙蓉", "industry": "隋代", "author": "杜公瞻", "content": "\n灼灼荷花瑞，亭亭出水中。一茎孤引绿，双影共分红。色夺歌人脸，香乱舞衣风。名莲自可念，况复两心同。\n"}
{"title": "感遇·江南有丹橘", "industry": "唐代", "author": "张九龄", "content": "\n江南有丹橘，经冬犹绿林。岂伊地气暖？自有岁寒心。可以荐嘉客，奈何阻重深。运命惟所遇，循环不可寻。徒言树桃李，此木岂无阴？\n"}
{"title": "清平乐·题上卢桥", "industry": "宋代", "author": "辛弃疾", "content": "\n清溪奔快。不管青山碍。千里盘盘平世界。更著溪山襟带。 古今陵谷茫茫。市朝往往耕桑。此地居然形胜，似曾小小兴亡。\n"}
{"title": "水龙吟·过南剑双溪楼", "industry": "宋代", "author": "辛弃疾", "content": "\n举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？\n"}
{"title": "燕诗示刘叟", "industry": "唐代", "author": "白居易", "content": "\n梁上有双燕，翩翩雄与雌。衔泥两椽间，一巢生四儿。四儿日夜长，索食声孜孜。青虫不易捕，黄口无饱期。觜爪虽欲敝，心力不知疲。须臾十来往，犹恐巢中饥。辛勤三十日，母瘦雏渐肥。喃喃教言语，一一刷毛衣。一旦羽翼成，引上庭树枝。举翅不回顾，随风四散飞。雌雄空中鸣，声尽呼不归。却入空巢里，啁啾终夜悲。燕燕尔勿悲，尔当返自思。思尔为雏日，高飞背母时。当时父母念，今日尔应知。\n"}
{"title": "听蜀僧濬弹琴 / 听蜀僧浚弹琴", "industry": "唐代", "author": "李白", "content": "\n蜀僧抱绿绮，西下峨眉峰。为我一挥手，如听万壑松。 客心洗流水，余响入霜钟。不觉碧山暮，秋云暗几重。\n"}
{"title": "老将行", "industry": "唐代", "author": "王维", "content": "\n少年十五二十时，步行夺得胡马骑。射杀山中白额虎，肯数邺下黄须儿！一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路旁时卖故侯瓜，门前学种先生柳。苍茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射大将，耻令越甲鸣吾君。莫嫌旧日云中守，犹堪一战取功勋。\n"}
{"title": "赐萧瑀", "industry": "唐代", "author": "李世民", "content": "\n疾风知劲草，板荡识诚臣。勇夫安识义，智者必怀仁。\n"}
{"title": "正月二十日与潘郭二生出郊寻春忽记去年是日同至女王城作诗乃和前韵", "industry": "宋代", "author": "苏轼", "content": "\n东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋《招魂》。\n"}
{"title": "鹧鸪天·小令尊前见玉箫", "industry": "宋代", "author": "晏几道", "content": "\n小令尊前见玉箫。银灯一曲太妖娆。歌中醉倒谁能恨，唱罢归来酒未消。 春悄悄，夜迢迢。碧云天共楚宫遥。梦魂惯得无拘检，又踏杨花过谢桥。\n"}
{"title": "思母", "industry": "宋代", "author": "与恭", "content": "\n霜殒芦花泪湿衣，白头无复倚柴扉。去年五月黄梅雨，曾典袈裟籴米归。\n"}
{"title": "虞美人·小梅枝上东君信", "industry": "宋代", "author": "晏几道", "content": "\n小梅枝上东君信。雪后花期近。南枝开尽北枝开。长被陇头游子、寄春来。年年衣袖年年泪。总为今朝意。问谁同是忆花人。赚得小鸿眉黛、也低颦。\n"}
{"title": "对雪二首", "industry": "唐代", "author": "李商隐", "content": "\n寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。\n旋扑珠帘过粉墙，轻于柳絮重于霜。已随江令夸琼树，又入卢家妒玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。 \n"}
{"title": "琵琶仙·中秋", "industry": "清代", "author": "纳兰性德", "content": "\n碧海年年，试问取、冰轮为谁圆缺？吹到一片秋香，清辉了如雪。愁中看、好天良夜，知道尽成悲咽。只影而今，那堪重对，旧时明月。花径里、戏捉迷藏，曾惹下萧萧井梧叶。记否轻纨小扇，又几番凉热.。只落得，填膺百感，总茫茫、不关离别。一任紫玉无情，夜寒吹裂。\n"}
{"title": "诉衷情·青衫初入九重城", "industry": "宋代", "author": "陆游", "content": "\n青衫初入九重城，结友尽豪英。蜡封夜半传檄，驰骑谕幽并。时易失，志难城，鬓丝生。平章风月，弹压江山，别是功名。\n"}
{"title": "虞美人·宜州见梅作", "industry": "宋代", "author": "黄庭坚", "content": "\n天涯也有江南信。梅破知春近。夜阑风细得香迟。不道晓来开遍、向南枝。 玉台弄粉花应妒。飘到眉心住。平生个里愿杯深。去国十年老尽、少年心。\n"}
{"title": "木兰歌", "industry": "唐代", "author": "韦元甫", "content": "\n木兰抱杼嗟，借问复为谁。 欲闻所戚戚，感激强起颜。老父隶兵籍，气力日衰耗。岂足万里行，有子复尚少！胡沙没马足，朔风裂人肤。老父旧羸病，何以强自扶？木兰代父去，秣马备戎行。易却纨绮裳，洗却铅粉妆。驰马赴军幕，慷慨携干将。朝屯雪山下，暮宿青海旁。夜袭燕支虏，更携于阗羌。将军得胜归，士卒还故乡。父母见木兰，喜极成悲伤。木兰能承父母颜，却卸巾帼理丝黄。昔为烈士雄，今复娇子容。亲戚持酒贺，父母始知生女与男同。门前旧军都，十年共崎岖。本结兄弟交，死战誓不渝。今者见木兰，言声虽是颜貌殊。惊愕不敢前，叹重徒嘻吁。世有臣子心，能如木兰节，忠孝两不渝，千古之名焉可灭！\n"}
{"title": "酌酒与裴迪", "industry": "唐代", "author": "王维", "content": "\n酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。\n"}
{"title": "国风·召南·野有死麕", "industry": "先秦", "author": "佚名", "content": "\n野有死麕，白茅包之。有女怀春，吉士诱之。林有朴樕，野有死鹿。白茅纯束，有女如玉。舒而脱脱兮！无感我帨兮！无使尨也吠！\n"}
{"title": "江有汜", "industry": "先秦", "author": "佚名", "content": "\n江有汜，之子归，不我以。不我以，其后也悔。江有渚，之子归，不我与。不我与，其后也处。江有沱，之子归，不我过。不我过，其啸也歌。\n"}
{"title": "行香子·过七里濑", "industry": "宋代", "author": "苏轼", "content": "\n一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。重重似画，曲曲如屏。算当年、虚老严陵。君臣一梦，今古空名。但远山长，云山乱，晓山青。\n"}
{"title": "春风", "industry": "唐代", "author": "白居易", "content": "\n春风先发苑中梅，樱杏桃梨次第开。 荠花榆荚深村里，亦道春风为我来。 \n"}
{"title": "元和十年自朗州至京戏赠看花诸君子 / 玄都观桃花", "industry": "唐代", "author": "刘禹锡", "content": "\n紫陌红尘拂面来，无人不道看花回。玄都观里桃千树，尽是刘郎去后栽。\n"}
{"title": "清明", "industry": "唐代", "author": "孙昌胤", "content": "\n清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。\n"}
{"title": "菁菁者莪", "industry": "先秦", "author": "佚名", "content": "\n菁菁者莪，在彼中阿。既见君子，乐且有仪。菁菁者莪，在彼中沚。既见君子，我心则喜。菁菁者莪，在彼中陵。既见君子，锡我百朋。泛泛杨舟，载沉载浮。既见君子，我心则休。\n"}
{"title": "咏菊", "industry": "唐代", "author": "白居易", "content": "\n一夜新霜著瓦轻，芭蕉新折败荷倾。耐寒唯有东篱菊，金粟初开晓更清。\n"}
{"title": "鹊桥仙·七夕", "industry": "宋代", "author": "苏轼", "content": "\n缑山仙子，高清云渺，不学痴牛騃女。凤箫声断月明中，举手谢时人欲去。客槎曾犯，银河波浪，尚带天风海雨。相逢一醉是前缘，风雨散、飘然何处？\n"}
{"title": "荷叶杯·记得那年花下", "industry": "唐代", "author": "韦庄", "content": "\n记得那年花下，深夜，初识谢娘时。水堂西面画帘垂，携手暗相期。惆怅晓莺残月，相别，从此隔音尘。如今俱是异乡人，相见更无因。\n"}
{"title": "新晴", "industry": "宋代", "author": "刘攽", "content": "\n青苔满地初晴后，绿树无人昼梦余。唯有南风旧相识，偷开门户又翻书。\n"}
{"title": "卜算子·苕霅水能清", "industry": "宋代", "author": "吴潜", "content": "\n苕霅水能清，更有人如水。秋水横边簇远山，相对盈盈里。 溪上有鸳鸯，艇子频惊起。何似收归碧玉池。长在阑干底。\n"}
{"title": "暗香·旧时月色", "industry": "宋代", "author": "姜夔", "content": "\n\n旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？\n"}
{"title": "赠邻女 / 寄李亿员外", "industry": "唐代", "author": "鱼玄机", "content": "\n羞日遮罗袖，愁春懒起妆。易求无价宝，难得有心郎。枕上潜垂泪，花间暗断肠。自能窥宋玉，何必恨王昌？\n"}
{"title": "春山夜月", "industry": "唐代", "author": "于良史", "content": "\n春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。\n"}
{"title": "清明", "industry": "唐代", "author": "杜甫", "content": "\n著处繁花务是日，长沙千人万人出。渡头翠柳艳明眉，\n\n争道朱蹄骄啮膝。此都好游湘西寺，诸将亦自军中至。\n\n马援征行在眼前，葛强亲近同心事。金镫下山红粉晚，\n\n牙樯捩柁青楼远。古时丧乱皆可知，人世悲欢暂相遣。\n\n弟侄虽存不得书，干戈未息苦离居。逢迎少壮非吾道，\n\n况乃今朝更祓除。\n"}
{"title": "送魏二", "industry": "唐代", "author": "王昌龄", "content": "\n醉别江楼橘柚香，江风引雨入舟凉。 忆君遥在潇湘月，愁听清猿梦里长。\n"}
{"title": "哀溺文序", "industry": "唐代", "author": "柳宗元", "content": "\n　　永之氓咸善游。一日，水暴甚，有五、六氓乘小船绝湘水。中济，船破，皆游。其一氓尽力而不能寻常。其侣曰：“汝善游最也，今何后为？”曰：“吾腰千钱，重，是以后。”曰：“何不去之？”不应，摇其首。有顷，益怠。已济者立岸上呼且号曰：“汝愚之甚，蔽之甚，身且死，何以货为？”又摇其首。遂溺死。吾哀之。且若是，得不有大货之溺大氓者乎？于是作《哀溺》。\n"}
{"title": "中秋月二首·其二", "industry": "唐代", "author": "李峤", "content": "\n圆魄上寒空，皆言四海同。安知千里外，不有雨兼风？\n"}
{"title": "早春", "industry": "唐代", "author": "白居易", "content": "\n雪散因和气，冰开得暖光。春销不得处，唯有鬓边霜。\n"}
{"title": "寄李十二白二十韵", "industry": "唐代", "author": "杜甫", "content": "\n昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文采承殊渥，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负幽栖志，兼全宠辱身。剧谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣。几年遭鵩鸟，独泣向麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义陈。老吟秋月下，病起暮江滨。莫怪恩波隔，乘槎与问津。\n"}
{"title": "题秋江独钓图", "industry": "清代", "author": "王士祯", "content": "\n一蓑一笠一扁舟，一丈丝纶一寸钩。一曲高歌一樽酒，一人独钓一江秋。\n"}
{"title": "九章", "industry": "先秦", "author": "屈原", "content": "\n　　惜诵以致愍兮，发愤以抒情。　　所作忠而言之兮，指苍天以为正。　　令五帝使折中兮，戒六神与向服。　　俾山川以备御兮，命咎繇使听直。　　竭忠诚而事君兮，反离群而赘肬。　　忘儇媚以背众兮，待明君其知之。　　言与行其可迹兮，情与貌其不变。　　故相臣莫若君兮，所以证之不远。　　吾谊先君而后身兮，羌众人之所仇也。　　专惟君而无他兮，又众兆之所雠也。　　壹心而不豫兮，羌无可保也。　　疾亲君而无他兮，有招祸之道也。　　思君其莫我忠兮，忽忘身之贱贫。　　事君而不贰兮，迷不知宠之门。　　患何罪以遇罚兮，亦非余之所志也。　　行不群以巅越兮，又众兆之所咍也。　　纷逢尤以离谤兮，謇不可释也。　　情沉抑而不达兮，又蔽而莫之白也。　　心郁邑余侘傺兮，又莫察余之中情。　　固烦言不可结而诒兮，愿陈志而无路。　　退静默而莫余知兮，进号呼又莫吾闻。　　申侘傺之烦惑兮，中闷瞀之忳忳。　　昔余梦登天兮，魂中道而无杭。　　吾使厉神占之兮，曰有志极而无旁。　　终危独以离异兮，曰君可思而不可恃。　　故众口其铄金兮，初若是而逢殆。　　惩于羹者而吹齑兮，何不变此志也？　　欲释阶而登天兮，犹有曩之态也。　　众骇遽以离心兮，又何以为此伴也？　　同极而异路兮，又何以为此援也？　　晋申生之孝子兮，父信谗而不好。　　行婞直而不豫兮，鲧功用而不就。　　吾闻作忠以造怨兮，忽谓之过言。　　九折臂而成医兮，吾至今而知其信然。　　矰弋机而在上兮，罻罗张而在下。　　设张辟以娱君兮，愿侧身而无所。　　欲儃徊以干傺兮，恐重患而离尤。　　欲高飞而远集兮，君罔谓汝何之？　　欲横奔而失路兮，盖志坚而不忍。　　背膺牉以交痛兮，心郁结而纡轸。　　擣木兰以矫蕙兮，糳申椒以为粮。　　播江离与滋菊兮，愿春日以为糗芳。　　恐情质之不信兮，故重著以自明。　　矫兹媚以私处兮，愿曾思而远身。\n　　余幼好此奇服兮，年既老而不衰。　　带长铗之陆离兮，冠切云之崔嵬，　　被明月兮佩宝璐。　　世混浊而莫余知兮，吾方高驰而不顾。　　驾青虬兮骖白螭，吾与重华游兮瑶之圃。　　登昆仑兮食玉英，与天地兮同寿，　　与日月兮同光。　　哀南夷之莫吾知兮，旦余济乎江湘。　　乘鄂渚而反顾兮，欸秋冬之绪风。　　步余马兮山皋，邸余车兮方林。　　乘舲船余上沅兮，齐吴榜以击汰。　　船容与而不进兮，淹回水而疑滞。　　朝发枉渚兮，夕宿辰阳。　　苟余心其端直兮，虽僻远之何伤。　　入溆浦余儃徊兮，迷不知吾所如。　　深林杳以冥冥兮，乃猿狖之所居。　　山峻高以蔽日兮，下幽晦以多雨。　　霰雪纷其无垠兮，云霏霏而承宇。　　哀吾生之无乐兮，幽独处乎山中。　　吾不能变心而从俗兮，固将愁苦而终穷。　　接舆髡首兮，桑扈臝行。　　忠不必用兮，贤不必以。　　伍子逢殃兮，比干菹醢。　　与前世而皆然兮，吾又何怨乎今之人！　　余将董道而不豫兮，固将重昏而终身！　　乱曰：鸾鸟凤皇，日以远兮。　　燕雀乌鹊，巢堂坛兮。　　露申辛夷，死林薄兮。　　腥臊并御，芳不得薄兮。　　阴阳易位，时不当兮。　　怀信佗傺，忽乎吾将行兮！\n　　皇天之不纯命兮，何百姓之震愆？　　民离散而相失兮，方仲春而东迁。　　去故乡而就远兮，遵江夏以流亡。　　出国门而轸怀兮，甲之鼂吾以行。　　发郢都而去闾兮，怊荒忽其焉极？　　楫齐扬以容与兮，哀见君而不再得。　　望长楸而太息兮，涕淫淫其若霰。　　过夏首而西浮兮，顾龙门而不见。　　心婵媛而伤怀兮，眇不知其所蹠。　　顺风波以从流兮，焉洋洋而为客。　　凌阳侯之汜滥兮，忽翱翔之焉薄。　　心絓结而不解兮，思蹇产而不释。　　将运舟而下浮兮，上洞庭而下江。　　去终古之所居兮，今逍遥而来东。　　羌灵魂之欲归兮，何须臾而忘反。　　背夏浦而西思兮，哀故都之日远。　　登大坟以远望兮，聊以舒吾忧心。　　哀州土之平乐兮，悲江介之遗风。　　当陵阳之焉至兮，淼南渡之焉如？　　曾不知夏之为丘兮，孰两东门之可芜？　　心不怡之长久兮，忧与愁其相接。　　惟郢路之辽远兮，江与夏之不可涉。　　忽若不信兮，至今九年而不复。　　惨郁郁而不通兮，蹇侘傺而含慼。　　外承欢之汋约兮，谌荏弱而难持。　　忠湛湛而愿进兮，妒被离而鄣之。　　尧舜之抗行兮，瞭杳杳而薄天。　　众谗人之嫉妒兮，被以不慈之伪名。　　憎愠惀之修美兮，好夫人之慷慨。　　众踥蹀而日进兮，美超远而逾迈。　　乱曰：　　曼余目以流观兮，冀一反之何时？　　鸟飞反故乡兮，狐死必首丘。　　信非吾罪而弃逐兮，何日夜而忘之？\n　　心郁郁之忧思兮，独永叹乎增伤。　　思蹇产之不释兮，曼遭夜之方长。　　悲秋风之动容兮，何回极之浮浮。　　数惟荪之多怒兮，伤余心之忧忧。　　愿摇起而横奔兮，览民尤以自镇。　　结微情以陈词兮，矫以遗夫美人。　　昔君与我诚言兮，曰黄昏以为期。　　羌中道而回畔兮，反既有此他志。　　憍吾以其美好兮，览余以其修姱。　　与余言而不信兮，盖为余而造怒。　　愿承閒而自察兮，心震悼而不敢。　　悲夷犹而冀进兮，心怛伤之憺憺。　　兹历情以陈辞兮，荪详聋而不闻。　　固切人之不媚兮，众果以我为患。　　初吾所陈之耿著兮，岂至今其庸亡？　　何独乐斯之謇謇兮？愿荪美之可光。　　望三王以为像兮，指彭咸以为仪。　　夫何极而不至兮，故远闻而难亏。　　善不由外来兮，名不可以虚作。　　孰无施而有报兮，孰不实而有获？　　少歌曰：　　与美人抽思兮，并日夜而无正。　　憍吾以其美好兮，敖朕辞而不听。　　倡曰：有鸟自南兮，来集汉北。　　好姱佳丽兮，牉独处此异域。　　惸茕独而不群兮，又无良媒在其侧。　　道卓远而日忘兮，愿自申而不得。　　望北山而流涕兮，临流水而太息。　　望孟夏之短夜兮，何晦明之若岁？　　惟郢路之辽远兮，魂一夕而九逝。　　曾不知路之曲直兮，南指月与列星。　　愿径逝而未得兮，魂识路之营营。　　何灵魂之信直兮，人之心不与吾心同！　　理弱而媒不通兮，尚不知余之从容。　　乱曰：　　长濑湍流，溯江潭兮。　　狂顾南行，聊以娱心兮。　　轸石崴嵬，蹇吾愿兮。　　超回志度，行隐进兮。　　低徊夷犹，宿北姑兮。　　烦冤瞀容，实沛徂兮。　　愁叹苦神，灵遥思兮。　　路远处幽，又无行媒兮。　　道思作颂，聊以自救兮。　　忧心不遂，斯言谁告兮。\n　　滔滔孟夏兮，草木莽莽。　　伤怀永哀兮，汩徂南土。　　眴兮杳杳，孔静幽默。　　郁结纡轸兮，离慜而长鞠。　　抚情效志兮，冤屈而自抑。　　刓方以为圜兮，常度未替。　　易初本迪兮，君子所鄙。　　章画志墨兮，前图未改。　　内厚质正兮，大人所盛。　　巧倕不斲兮，孰察其拨正。　　玄文处幽兮，矇瞍谓之不章；　　离娄微睇兮，瞽以为无明。　　变白以为黑兮，倒上以为下。　　凤皇在笯兮，鸡鹜翔舞。　　同糅玉石兮，一概而相量。　　夫惟党人之鄙固兮，羌不知余之所臧。　　任重载盛兮，陷滞而不济。　　怀瑾握瑜兮，穷不知所示。　　邑犬之群吠兮，吠所怪也。　　非俊疑杰兮，固庸态也。　　文质疏内兮，众不知余之异采。　　材朴委积兮，莫知余之所有。　　重仁袭义兮，谨厚以为丰。　　重华不可遌兮，孰知余之从容！　　古固有不并兮，岂知其何故也？　　汤禹久远兮，邈而不可慕也？　　惩违改忿兮，抑心而自强。　　离慜而不迁兮，愿志之有像。　　进路北次兮，日昧昧其将暮。　　舒忧娱哀兮，限之以大故。　　乱曰：　　浩浩沅湘，分流汩兮。　　修路幽蔽，道远忽兮。　　怀质抱情，独无匹兮。　　伯乐既没，骥焉程兮。　　民生禀命，各有所错兮。　　定心广志，余何所畏惧兮？　　曾伤爰哀，永叹喟兮。　　世浑浊莫吾知，人心不可谓兮。　　知死不可让，愿勿爱兮。　　明告君子，吾将以为类兮。\n　　思美人兮，揽涕而竚眙。　　媒绝路阻兮，言不可结而诒。　　蹇蹇之烦冤兮，陷滞而不发。　　申旦以舒中情兮，志沉菀而莫达。　　愿寄言于浮云兮，遇丰隆而不将。　　因归鸟而致辞兮，羌迅高而难当。　　高辛之灵盛兮，遭玄鸟而致诒。　　欲变节以从俗兮，媿易初而屈志。　　独历年而离愍兮，羌凭心犹未化。　　宁隐闵而寿考兮，何变易之可为！　　知前辙之不遂兮，未改此度。　　车既覆而马颠兮，蹇独怀此异路。　　勒骐骥而更驾兮，造父为我操之，　　迁逡次而勿驱兮，聊假日以须是时。　　指嶓冢之西隈兮，与纁黄以为期。　　开春发岁兮，白日出之悠悠。　　吾将荡志而愉乐兮，遵江夏以娱忧。　　揽大薄之芳茝兮，搴长洲之宿莽。　　惜吾不及古人兮，吾谁与玩此芳草？　　解萹薄与杂菜兮，备以为交佩。　　佩缤纷以缭转兮，遂萎绝而离异。　　吾且儃徊以娱忧兮，观南人之变态。　　窃快在中心兮，扬厥凭而不竢。　　芳与泽其杂糅兮，羌芳华自中出。　　纷郁郁其远蒸兮，满内而外扬。　　情与质信可保兮，羌居蔽而闻章。　　令薜荔以为理兮，惮举趾而缘木。　　因芙蓉而为媒兮，惮褰裳而濡足。　　登高吾不说兮，入下吾不能。　　固朕形之不服兮，然容与而狐疑。　　广遂前画兮，未改此度也。　　命则处幽吾将罢兮，愿及白日之未暮也。　　独茕茕而南行兮，思彭咸之故也。\n　　惜往日之曾信兮，受命诏以昭时。　　奉先功以照下兮，明法度之嫌疑。　　国富强而法立兮，属贞臣而日竢。　　秘密事之载心兮，虽过失犹弗治。　　心纯庞而不泄兮，遭谗人而嫉之。　　君含怒而待臣兮，不清澈其然否。　　蔽晦君之聪明兮，虚惑误又以欺。　　弗参验以考实兮，远迁臣而弗思。　　信谗谀之浑浊兮，盛气志而过之。　　何贞臣之无罪兮，被离谤而见尤。　　惭光景之诚信兮，身幽隐而备之。　　临沅湘之玄渊兮，遂自忍而沉流。　　卒没身而绝名兮，惜壅君之不昭。　　君无度而弗察兮，使芳草为薮幽。　　焉舒情而抽信兮，恬死亡而不聊。　　独障壅而弊隐兮，使贞臣为无由。　　闻百里之为虏兮，伊尹烹于庖厨。　　吕望屠于朝歌兮，宁戚歌而饭牛。　　不逢汤武与桓缪兮，世孰云而知之。　　吴信谗而弗味兮，子胥死而后忧。　　介子忠而立枯兮，文君寤而追求。　　封介山而为之禁兮，报大德之优游。　　思久故之亲身兮，因缟素而哭之。　　或忠信而死节兮，或訑谩而不疑。　　弗省察而按实兮，听谗人之虚辞。　　芳与泽其杂糅兮，孰申旦而别之？　　何芳草之早殀兮，微霜降而下戒。　　谅聪不明而蔽壅兮，使谗谀而日得。　　自前世之嫉贤兮，谓蕙若其不可佩。　　妒佳冶之芬芳兮，嫫母姣而自好。　　虽有西施之美容兮，谗妒入以自代。　　愿陈情以白行兮，得罪过之不意。　　情冤见之日明兮，如列宿之错置。　　乘骐骥而驰骋兮，无辔衔而自载；　　乘泛泭以下流兮，无舟楫而自备。　　背法度而心治兮，辟与此其无异。　　宁溘死而流亡兮，恐祸殃之有再。　　不毕辞而赴渊兮，惜壅君之不识。\n　　后皇嘉树，橘徕服兮。　　受命不迁，生南国兮。　　深固难徙，更壹志兮。　　绿叶素荣，纷其可喜兮。　　曾枝剡棘，圆果抟兮。　　青黄杂糅，文章烂兮。　　精色内白，类任道兮。　　纷緼宜修，姱而不丑兮。　　嗟尔幼志，有以异兮。　　独立不迁，岂不可喜兮？　　深固难徙，廓其无求兮。　　苏世独立，横而不流兮。　　闭心自慎，终不失过兮。　　秉德无私，参天地兮。　　愿岁并谢，与长友兮。　　淑离不淫，梗其有理兮。　　年岁虽少，可师长兮。　　行比伯夷，置以为像兮。\n　　悲回风之摇蕙兮，心冤结而内伤。　　物有微而陨性兮，声有隐而先倡。　　夫何彭咸之造思兮，暨志介而不忘！　　万变其情岂可盖兮，孰虚伪之可长？　　鸟兽鸣以号群兮，草苴比而不芳。　　鱼葺鳞以自别兮，蛟龙隐其文章。　　故荼荠不同亩兮，兰茝幽而独芳。　　惟佳人之永都兮，更统世以自贶。　　眇远志之所及兮，怜浮云之相羊。　　介眇志之所惑兮，窃赋诗之所明。　　惟佳人之独怀兮，折若椒以自处。　　曾歔欷之嗟嗟兮，独隐伏而思虑。　　涕泣交而凄凄兮，思不眠以至曙。　　终长夜之曼曼兮，掩此哀而不去。　　寤从容以周流兮，聊逍遥以自恃。　　伤太息之愍怜兮，气于邑而不可止。　　糺思心以为纕兮，编愁苦以为膺。　　折若木以弊光兮，随飘风之所仍。　　存彷佛而不见兮，心踊跃其若汤。　　抚珮衽以案志兮，超惘惘而遂行。　　岁曶曶其若颓兮，时亦冉冉而将至。　　薠蘅槁而节离兮，芳以歇而不比。　　怜思心之不可惩兮，证此言之不可聊。　　宁溘死而流亡兮，不忍此心之常愁。　　孤子吟而抆泪兮，放子出而不还。　　孰能思而不隐兮，照彭咸之所闻。　　登石峦以远望兮，路眇眇之默默。　　入景响之无应兮，闻省想而不可得。　　愁郁郁之无快兮，居戚戚而不可解。　　心鞿羁而不开兮，气缭转而自缔。　　穆眇眇之无垠兮，莽芒芒之无仪。　　声有隐而相感兮，物有纯而不可为。　　邈漫漫之不可量兮，缥绵绵之不可纡。　　愁悄悄之常悲兮，翩冥冥之不可娱。　　凌大波而流风兮，讬彭咸之所居。　　上高岩之峭岸兮，处雌蜺之标颠。　　据青冥而摅虹兮，遂儵忽而扪天。　　吸湛露之浮源兮，漱凝霜之雰雰。　　依风穴以自息兮，忽倾寤以婵媛。　　冯昆仑以澂雾兮，隐渂山以清江。　　惮涌湍之礚礚兮，听波声之汹汹。　　纷容容之无经兮，罔芒芒之无纪。　　轧洋洋之无从兮，驰委移之焉止？　　漂翻翻其上下兮，翼遥遥其左右。　　氾潏潏其前后兮，伴张驰之信期。　　观炎气之相仍兮，窥烟液之所积。　　悲霜雪之俱下兮，听潮水之相击。　　借光景以往来兮，施黄棘之枉策。　　求介子之所存兮，见伯夷之放迹。　　心调度而弗去兮，刻著志之无适。　　曰吾怨往昔之所冀兮，悼来者之悐悐。　　浮江淮而入海兮，从子胥而自适。　　望大河之洲渚兮，悲申徒之抗迹。　　骤谏君而不听兮，重任石之何益？　　心絓结而不解兮，思蹇产而不释。\n"}
{"title": "题画兰", "industry": "清代", "author": "郑燮", "content": "\n身在千山顶上头，突岩深缝妙香稠。非无脚下浮云闹，来不相知去不留。\n"}
{"title": "召公谏厉王弭谤", "industry": "先秦", "author": "佚名", "content": "\n　　厉王虐，国人谤王。召公告曰：“民不堪命矣！”王怒，得卫巫，使监谤者。以告，则杀之。国人莫敢言，道路以目。　　王喜，告召公曰：“吾能弭谤矣，乃不敢言。”召公曰：“是鄣之也。防民之口，甚于防川；川雍而溃，伤人必多。民亦如之。是故为川者，决之使导；为民者，宣之使言。故天子听政，使公卿至于列士献诗，瞽献曲，史献书，师箴，瞍赋，朦诵，百工谏，庶人传语，近臣尽规，亲戚补察，瞽、史教诲，耆艾修之，而后王斟酌焉。是以事行而不悖。民之有口也，犹土之有山川也，财用于是乎出；犹其有原隰衍沃也，衣食于是乎生。口之宣言也，善败于是乎兴。行善而备败，所以阜财用衣食者也。夫民虑之于心，而宣之于口，成而行之，胡可壅也？若壅其口，其与能几何？”　　王弗听，于是国人莫敢出言。三年，乃流王于彘。\n"}
{"title": "玉楼春·己卯岁元日", "industry": "宋代", "author": "毛滂", "content": "\n一年滴尽莲花漏。碧井酴酥沉冻酒。晓寒料峭尚欺人，春态苗条先到柳。 佳人重劝千长寿。柏叶椒花芬翠袖。醉乡深处少相知，只与东君偏故旧。\n"}
{"title": "金陵图", "industry": "唐代", "author": "韦庄", "content": "\n谁谓伤心画不成，画人心逐世人情。 君看六幅南朝事，老木寒云满故城。\n"}
{"title": "黄河", "industry": "唐代", "author": "罗隐", "content": "\n莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在？何必劳君报太平！\n"}
{"title": "蜀先主庙", "industry": "唐代", "author": "刘禹锡", "content": "\n天地英雄气，千秋尚凛然。势分三足鼎，业复五铢钱。 得相能开国，生儿不象贤。凄凉蜀故妓，来舞魏宫前。\n"}
{"title": "送杜十四之江南 / 送杜晃进士之东吴", "industry": "唐代", "author": "孟浩然", "content": "\n荆吴相接水为乡，君去春江正淼茫。(茫 同：渺)日暮征帆何处泊，天涯一望断人肠。\n"}
{"title": "饯别王十一南游", "industry": "唐代", "author": "刘长卿", "content": "\n望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。\n"}
{"title": "月儿弯弯照九州", "industry": "宋代", "author": "佚名", "content": "\n月儿弯弯照九州，几家欢乐几家愁。几家夫妇同罗帐，几个飘零在外头？\n"}
{"title": "叠题乌江亭", "industry": "宋代", "author": "王安石", "content": "\n百战疲劳壮士哀，中原一败势难回。江东子弟今虽在，肯与君王卷土来？\n"}
{"title": "南歌子·荷盖倾新绿", "industry": "宋代", "author": "程垓", "content": "\n荷盖倾新绿，榴巾蹙旧红。水亭烟榭晚凉中。又是一钩新月、静方栊。 丝藕清如雪，橱纱薄似空。好维今夜与谁同。唤取玉人来共、一帘风。\n"}
{"title": "水龙吟·甲辰岁寿韩南涧尚书", "industry": "宋代", "author": "辛弃疾", "content": "\n渡江天马南来，几人真是经纶手。长安父老，新亭风景，可怜依旧。夷甫诸人，神州沉陆，几曾回首。算平戎万里，功名本是，真儒事、君知否。(君知否 一作：公知否) 况有文章山斗。对桐阴、满庭清昼。当年堕地，而今试看，风云奔走。绿野风烟，平泉草木，东山歌酒。待他年，整顿乾坤事了，为先生寿。\n"}
{"title": "秋波媚·七月十六日晚登高兴亭望长安南山", "industry": "宋代", "author": "陆游", "content": "\n秋到边城角声哀，烽火照高台。悲歌击筑，凭高酹酒，此兴悠哉。多情谁似南山月，特地暮云开。灞桥烟柳，曲江池馆，应待人来。\n"}
{"title": "孤雁儿·藤床纸帐朝眠起", "industry": "宋代", "author": "李清照", "content": "\n\n藤床纸帐朝眠起，说不尽无佳思。沈香断续玉炉寒，伴我情怀如水。笛声三弄，梅心惊破，多少春情意。 小风疏雨萧萧地，又催下千行泪。吹箫人去玉楼空，肠断与谁同倚。一枝折得，人间天上，没个人堪寄。\n"}
{"title": "摸鱼儿·东皋寓居", "industry": "宋代", "author": "晁补之", "content": "\n买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。 青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。\n"}
{"title": "登池上楼", "industry": "南北朝", "author": "谢灵运", "content": "\n潜虬媚幽姿，飞鸿响远音。 薄霄愧云浮，栖川怍渊沉。进德智所拙，退耕力不任。徇禄反穷海，卧疴对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。\n"}
{"title": "春草", "industry": "唐代", "author": "唐彦谦", "content": "\n天北天南绕路边，托根无处不延绵。萋萋总是无情物，吹绿东风又一年。\n"}
{"title": "赠妓云英 / 嘲钟陵妓云英", "industry": "唐代", "author": "罗隐", "content": "\n钟陵醉别十余春，重见云英掌上身。我未成名卿未嫁，可能俱是不如人。\n"}
{"title": "饮马长城窟行", "industry": "唐代", "author": "李世民", "content": "\n塞外悲风切，交河冰已结。瀚海百重波，阴山千里雪。 迥戍危烽火，层峦引高节。悠悠卷旆旌，饮马出长城。 寒沙连骑迹，朔吹断边声。胡尘清玉塞，羌笛韵金钲。 绝漠干戈戢，车徒振原隰。都尉反龙堆，将军旋马邑。 扬麾氛雾静，纪石功名立。荒裔一戎衣，灵台凯歌入。\n"}
{"title": "鹧鸪天·醉拍春衫惜旧香", "industry": "宋代", "author": "晏几道", "content": "\n醉拍春衫惜旧香。天将离恨恼疏狂。年年陌上生秋草，日日楼中到夕阳。 云渺渺，水茫茫。征人归路许多长。相思本是无凭语，莫向花笺费泪行。\n"}
{"title": "青门引·春思", "industry": "宋代", "author": "张先", "content": "\n乍暖还轻冷。风雨晚来方定。庭轩寂寞近清明，残花中酒，又是去年病。 楼头画角风吹醒。入夜重门静。那堪更被明月，隔墙送过秋千影。\n"}
{"title": "戏为六绝句", "industry": "唐代", "author": "杜甫", "content": "\n庾信文章老更成，凌云健笔意纵横。今人嗤点流传赋，不觉前贤畏后生。\n王杨卢骆当时体，轻薄为文哂未休。尔曹身与名俱灭，不废江河万古流。\n纵使卢王操翰墨，劣于汉魏近风骚。龙文虎脊皆君驭，历块过都见尔曹。\n才力应难夸数公，凡今谁是出群雄。或看翡翠兰苕上，未掣鲸鱼碧海中。\n不薄今人爱古人，清词丽句必为邻。窃攀屈宋宜方驾，恐与齐梁作后尘。\n未及前贤更勿疑，递相祖述复先谁。别裁伪体亲风雅，转益多师是汝师。\n"}
{"title": "矛与盾", "industry": "先秦", "author": "韩非", "content": "\n　　楚人有鬻盾与矛者，誉之曰：“ 吾盾之坚 ， 物莫能陷也 。”又誉其矛曰：“ 吾矛之利 ， 于物无不陷也 。”或曰：“以子之矛，陷子之盾，何如 ？” 其人弗能应也 。夫不可陷之盾与无不陷之矛，不可同世而立。\n"}
{"title": "王冕好学", "industry": "明代", "author": "宋濂", "content": "\n　　王冕者，诸暨人。七八岁时，父命牧牛陇上，窃入学舍，听诸生诵书；听已，辄默记。暮归，忘其牛。或牵牛来责蹊田者。父怒，挞之，已而复如初。母曰：“儿痴如此，曷不听其所为？”冕因去，依僧寺以居。夜潜出，坐佛膝上，执策映长明灯读之，琅琅达旦。佛像多土偶，狞恶可怖；冕小儿，恬若不见。\n　　安阳韩性闻而异之,录为弟子,学遂为通儒。 性卒，门人事冕如事性。时冕父已卒，即迎母入越城就养。久之，母思还故里，冕买白牛驾母车，自被古冠服随车后。乡里儿竞遮道讪笑，冕亦笑。选自《元史·王冕传》 \n"}
{"title": "望阙台", "industry": "明代", "author": "戚继光", "content": "\n十年驱驰海色寒，孤臣于此望宸銮。繁霜尽是心头血，洒向千峰秋叶丹。\n"}
{"title": "鹧鸪天·元夕有所梦", "industry": "宋代", "author": "姜夔", "content": "\n肥水东流无尽期。当初不合种相思。梦中未比丹青见，暗里忽惊山鸟啼。春未绿，鬓先丝。人间别久不成悲。谁教岁岁红莲夜，两处沉吟各自知。(沉 通：沈)\n"}
{"title": "满江红·中秋寄远", "industry": "宋代", "author": "辛弃疾", "content": "\n快上西楼，怕天放、浮云遮月。但唤取、玉纤横管，一声吹裂。谁做冰壶凉世界，最怜玉斧修时节。问嫦娥、孤令有愁无？应华发。云液满，琼杯滑。长袖起，清歌咽。叹十常八九，欲磨还缺。但愿长圆如此夜，人情未必看承别。把从前、离恨总成欢，归时说。\n"}
{"title": "青青河畔草", "industry": "两汉", "author": "佚名", "content": "\n青青河畔草，郁郁园中柳。盈盈楼上女，皎皎当窗牖。娥娥红粉妆，纤纤出素手。昔为倡家女，今为荡子妇。荡子行不归，空床难独守。\n"}
{"title": "晁错论", "industry": "宋代", "author": "苏轼", "content": "\n　　天下之患，最不可为者，名为治平无事，而其实有不测之忧。坐观其变，而不为之所，则恐至於不可救；起而强为之，则天下狃於治平之安而不吾信。惟仁人君子豪杰之士，为能出身为天下犯大难，以求成大功；此固非勉强期月之间，而苟以求名之所能也。\n　　天下治平，无故而发大难之端；吾发之，吾能收之，然后有辞於天下。事至而循循焉欲去之，使他人任其责，则天下之祸，必集於我。\n　　昔者晁错尽忠为汉，谋弱山东之诸侯，山东诸侯并起，以诛错为名；而天子不以察，以错为之说。天下悲错之以忠而受祸，不知错有以取之也。\n　　古之立大事者，不惟有超世之才，亦必有坚忍不拔之志。昔禹之治水，凿龙门，决大河而放之海。方其功之未成也，盖亦有溃冒冲突可畏之患；惟能前知其当然，事至不惧，而徐为之图，是以得至於成功。\n　　夫以七国之强，而骤削之，其为变，岂足怪哉？错不於此时捐其身，为天下当大难之冲，而制吴楚之命，乃为自全之计，欲使天子自将而己居守。且夫发七国之难者，谁乎？己欲求其名，安所逃其患。以自将之至危，与居守至安；己为难首，择其至安，而遣天子以其至危，此忠臣义士所以愤怨而不平者也。\n　　当此之时，虽无袁盎，错亦未免於祸。何者？己欲居守，而使人主自将。以情而言，天子固已难之矣，而重违其议。是以袁盎之说，得行於其间。使吴楚反，错已身任其危，日夜淬砺，东向而待之，使不至於累其君，则天子将恃之以为无恐，虽有百盎，可得而间哉？\n　　嗟夫！世之君子，欲求非常之功，则无务为自全之计。使错自将而讨吴楚，未必无功，惟其欲自固其身，而天子不悦。奸臣得以乘其隙，错之所以自全者，乃其所以自祸欤！ \n"}
{"title": "周郑交质", "industry": "先秦", "author": "左丘明", "content": "\n　　郑武公、庄公为平王卿士。王贰于虢，郑伯怨王。王曰：“无之。”故周郑交质。王子狐为质于郑，郑公子忽为质于周。\n　　王崩，周人将畀虢公政。四月，郑祭足帅师取温之麦。秋，又取成周之禾。周郑交恶。\n　　君子曰：“信不由中，质无益也。明恕而行，要之以礼，虽无有质，谁能间之？苟有明信，涧溪沼沚之毛，苹蘩蕴藻之菜，筐筥錡釜之器，潢污行潦之水，可荐於鬼神，可羞於王公，而况君子结二国之信，行之以礼，又焉用质？《风》有《采蘩》、《采苹》，《雅》有《行苇》、《泂酌》，昭忠信也。”\n"}
{"title": "摸鱼儿·问莲根有丝多少", "industry": "金朝", "author": "元好问", "content": "\n　　泰和中，大名民家小儿女，有以私情不如意赴水者，官为踪迹之，无见也。其后踏藕者得二尸水中，衣服仍可验，其事乃白。是岁此陂荷花开，无不并蒂者。沁水梁国用，时为录事判官，为李用章内翰言如此。此曲以乐府《双蕖怨》命篇。“咀五色之灵芝，香生九窍；咽三危之瑞露，春动七情”，韩偓《香奁集》中自序语。\n　　问莲根、有丝多少，莲心知为谁苦？双花脉脉娇相向，只是旧家儿女。天已许。甚不教、白头生死鸳鸯浦？夕阳无语。算谢客烟中，湘妃江上，未是断肠处。\n　　香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树，流年度，无端又被西风误。兰舟少住。怕载酒重来，红衣半落，狼藉卧风雨。\n"}
{"title": "鵩鸟赋", "industry": "两汉", "author": "贾谊", "content": "\n　　谊为长沙王傅三年，有鵩飞入谊舍。鵩似鸮，不祥鸟也。谊即以谪居长沙，长沙卑湿，谊自伤悼，以为寿不得长，乃为赋以自广也。其辞曰：\n　　单阏之岁兮，四月孟夏，庚子日斜兮，鵩集予舍。止于坐隅兮，貌甚闲暇。异物来萃兮，私怪其故。发书占之兮，谶言其度，曰：“野鸟入室兮，主人将去。”请问于鵩兮：“予去何之？吉乎告我，凶言其灾。淹速之度兮，语予其期。”鵩乃叹息，举首奋翼；口不能言，请对以臆： \n　　“万物变化兮，固无休息。斡流而迁兮，或推而还。形气转续兮，变化而蟺。沕穆无穷兮，胡可胜言！祸兮福所依，福兮祸所伏；忧喜聚门兮，吉凶同域。彼吴强大兮，夫差以败；越栖会稽兮，勾践霸世。斯游遂成兮，卒被五刑；傅说胥靡兮，乃相武丁。夫祸之与福兮，何异纠纆；命不可说兮，孰知其极！水激则旱兮，矢激则远；万物回薄兮，振荡相转。云蒸雨降兮，纠错相纷；大钧播物兮，坱圠无垠。天不可预虑兮，道不可预谋；迟速有命兮，焉识其时。 \n　　且夫天地为炉兮，造化为工；阴阳为炭兮，万物为铜。合散消息兮，安有常则？千变万化兮，未始有极，忽然为人兮，何足控抟；化为异物兮，又何足患！小智自私兮，贱彼贵我；达人大观兮，物无不可。贪夫殉财兮，烈士殉名。夸者死权兮，品庶每生。怵迫之徒兮，或趋西东；大人不曲兮，意变齐同。愚士系俗兮，窘若囚拘；至人遗物兮，独与道俱。众人惑惑兮，好恶积亿；真人恬漠兮，独与道息。释智遗形兮，超然自丧；寥廓忽荒兮，与道翱翔。乘流则逝兮，得坻则止；纵躯委命兮，不私与己。其生兮若浮，其死兮若休；澹乎若深渊止之静，泛乎若不系之舟。不以生故自宝兮，养空而浮；德人无累兮，知命不忧。细故蒂芥兮，何足以疑！”\n"}
{"title": "风赋", "industry": "先秦", "author": "宋玉", "content": "\n　　楚襄王游于兰台之宫，宋玉景差侍。有风飒然而至，王乃披襟而当之，曰：“快哉此风！寡人所与庶人共者邪？”宋玉对曰：“此独大王之风耳，庶人安得而共之！” \n　　王曰：“夫风者，天地之气，溥畅而至，不择贵贱高下而加焉。今子独以为寡人之风，岂有说乎？”宋玉对曰：“臣闻于师：枳句来巢，空穴来风。其所托者然，则风气殊焉。” \n　　王曰：“夫风始安生哉？”宋玉对曰：“夫风生于地，起于青苹之末。侵淫溪谷，盛怒于土囊之口。缘太山之阿，舞于松柏之下，飘忽淜滂，激飏熛怒。耾耾雷声，回穴错迕。蹶石伐木，梢杀林莽。至其将衰也，被丽披离，冲孔动楗，眴焕粲烂，离散转移。故其清凉雄风，则飘举升降。乘凌高城，入于深宫。抵华叶而振气，徘徊于桂椒之间，翱翔于激水之上。将击芙蓉之精。猎蕙草，离秦衡，概新夷，被荑杨，回穴冲陵，萧条众芳。然后徜徉中庭，北上玉堂，跻于罗帏，经于洞房，乃得为大王之风也。故其风中人状，直惨凄惏栗，清凉增欷。清清泠泠，愈病析酲，发明耳目，宁体便人。此所谓大王之雄风也。” \n　　王曰：“善哉论事！夫庶人之风，岂可闻乎？”宋玉对曰：“夫庶人之风，塕然起于穷巷之间，堀堁扬尘，勃郁烦冤，冲孔袭门。动沙堁，吹死灰，骇溷浊，扬腐余，邪薄入瓮牖，至于室庐。故其风中人状，直憞溷郁邑，殴温致湿，中心惨怛，生病造热。中唇为胗，得目为篾，啖齰嗽获，死生不卒。此所谓庶人之雌风也。” \n"}
{"title": "哭李商隐", "industry": "唐代", "author": "崔珏", "content": "\n成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。\n虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。\n"}
{"title": "读山海经·其一", "industry": "魏晋", "author": "陶渊明", "content": "\n孟夏草木长，绕屋树扶疏。 众鸟欣有托，吾亦爱吾庐。 既耕亦已种，时还读我书。 穷巷隔深辙，颇回故人车。 欢言酌春酒，摘我园中蔬。 微雨从东来，好风与之俱。 泛览《周王传》，流观《山海》图。 俯仰终宇宙，不乐复何如？\n"}
{"title": "如梦令·正是辘轳金井", "industry": "清代", "author": "纳兰性德", "content": "\n正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。\n"}
{"title": "凉州词", "industry": "唐代", "author": "薛逢", "content": "\n昨夜蕃兵报国仇，沙州都护破凉州。黄河九曲今归汉，塞外纵横战血流。\n"}
{"title": "微雨夜行", "industry": "唐代", "author": "白居易", "content": "\n漠漠秋云起，稍稍夜寒生。但觉衣裳湿，无点亦无声。\n"}
{"title": "归雁", "industry": "唐代", "author": "杜甫", "content": "\n东来万里客，乱定几年归？肠断江城雁，高高向北飞！\n"}
{"title": "应诏赋得除夜", "industry": "唐代", "author": "史青", "content": "\n今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。\n"}
{"title": "曾国藩诫子书", "industry": "清代", "author": "曾国藩", "content": "\n　　余通籍三十余年，官至极品，而学业一无所成，德行一无许可，老大徒伤，不胜悚惶惭赧。今将永别，特将四条教汝兄弟。\n　　一曰慎独而心安。自修之道，莫难于养心；养心之难，又在慎独。能慎独，册内省不疚，可以对天地质鬼神。人无一内愧之事，则天君泰然。此心常快足宽平，是人生第一自强之道，第一寻乐之方，守身之先务也。\n　　二曰主敬则身强。内而专静纯一，外而整齐严肃。敬之工夫也；出门如见大宾，使民如承大祭，敬之气象也；修己以安百姓，笃恭而天下平，敬之效验也。聪明睿智，皆由此出。庄敬日强，安肆日偷。若人无众寡，事无大小，一一恭敬，不敢怠慢。则身强之强健，又何疑乎？\n　　三曰求仁则人悦。凡人之生，皆得天地之理以成性，得天地之气以成形，我与民物，其大本乃同出一源。若但知私己而不知仁民爱物，是于大本一源之道已悖而失之矣。至于尊官厚禄，高居人上，则有拯民溺救民饥之责。读书学古，粗知大义，既有觉后知觉后觉之责。孔门教人，莫大于求仁，而其最切者，莫要于欲立立人、欲达达人数语。立人达人之人，人有不悦而归之者乎？\n　　四曰习劳则神钦。人一日所着之衣所进之食，与日所行之事所用之力相称，则旁人韪之，鬼神许之，以为彼自食其力也。若农夫织妇终岁勤动，以成数石之粟数尺之布，而富贵之家终岁逸乐，不营一业，而食必珍馐，衣必锦绣，酣豢高眠，一呼百诺，此天下最不平之事，神鬼所不许也，其能久乎？古之圣君贤相，盖无时不以勤劳自励。为一身计，则必操习技艺，磨练筋骨，困知勉行，操心危虑，而后可以增智慧而长见识。为天下计，则必已饥已溺，一夫不获，引为余辜。大禹、墨子皆极俭以奉身而极勤以救民。勤则寿，逸则夭，勤则有材而见用，逸则无劳而见弃，勤则博济斯民而神祇钦仰，逸则无补于人而神鬼不歆。\n　　此四条为余数十年人世之得，汝兄弟记之行之，并传之于子子孙孙，则余曾家可长盛不衰，代有人才。\n"}
{"title": "论语七则", "industry": "先秦", "author": "佚名", "content": "\n　　子曰:“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。”(踰 同：逾)\n　　子曰：“君子食无求饱，居无求安，敏于事而慎于言，就有道而正焉，可谓好学也已。”\n　　子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”\n　　子曰：“衣敝緼袍，与衣狐貉者立，而不耻者，其由也与!”“不忮不求，何用不臧?”子路终身诵之。子曰：“是道也，何足以臧?”\n　　子貢問為仁。子曰：“工欲善其事，必先利其器。居是邦也，事其大夫之賢者，友其士之仁者。”《論語?衛靈公》\n　　子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”\n　　子谓子贡曰，“女与回也孰愈？”对曰，“赐也何敢望回？回也闻一以知十，赐也闻一以知二。”子曰，“弗如也，吾与女弗如也。” \n"}
{"title": "圆圆曲", "industry": "清代", "author": "吴伟业", "content": "\n　　鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。\n　　相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时唯有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白晳通侯最少年，拣取花枝屡回顾。早携娇鸟出樊笼，待得银河几时渡？恨杀军书抵死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还？\n　　蛾眉马上传呼进，云鬟不整惊魂定。蜡炬迎来在战场，啼妆满面残红印。专征萧鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。\n　　尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见，馆娃初起鸳鸯宿，越女如花看不足。香径尘生乌自啼，屧廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流！\n"}
{"title": "念奴娇·登多景楼", "industry": "宋代", "author": "陈亮", "content": "\n危楼还望，叹此意、今古几人曾会？鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计？因笑王谢诸人，登高怀远，也学英雄涕。凭却长江，管不到，河洛腥膻无际。正好长驱，不须反顾，寻取中流誓。小儿破贼，势成宁问强对！(强对 一作：疆场)\n"}
{"title": "春晓", "industry": "唐代", "author": "陆龟蒙", "content": "\n春庭晓景别，清露花逦迤。黄蜂一过慵，夜夜栖香蕊。\n"}
{"title": "秋思", "industry": "唐代", "author": "李白", "content": "\n燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。\n"}
{"title": "长歌行", "industry": "唐代", "author": "李泌", "content": "\n天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖\n"}
{"title": "苏堤清明即事", "industry": "宋代", "author": "吴惟信", "content": "\n梨花风起正清明，游子寻春半出城。日暮笙歌收拾去，万株杨柳属流莺。\n"}
{"title": "西江月·平山堂", "industry": "宋代", "author": "苏轼", "content": "\n三过平山堂下，半生弹指声中。十年不见老仙翁，壁上龙蛇飞动。欲吊文章太守，仍歌杨柳春风。休言万事转头空，未转头时皆梦。\n"}
{"title": "咏柳", "industry": "唐代", "author": "韩偓", "content": "\n褭雨拖风不自持，全身无力向人垂。玉纤折得遥相赠，便似观音手里时。\n"}
{"title": "贫交行", "industry": "唐代", "author": "杜甫", "content": "\n翻手作云覆手雨，纷纷轻薄何须数。(翻作云 一作：为)君不见管鲍贫时交，此道今人弃如土。\n"}
{"title": "三江小渡", "industry": "宋代", "author": "杨万里", "content": "\n溪水将桥不复回，小舟犹倚短篙开。交情得似山溪渡，不管风波去又来。\n"}
{"title": "春望", "industry": "唐代", "author": "林滋", "content": "\n春海镜长天，青郊丽上年。林光虚霁晓，山翠薄晴烟。\n\n气暖禽声变，风恬草色鲜。散襟披石磴，韶景自深怜。\n"}
{"title": "送沈子归江东 / 送沈子福之江东", "industry": "唐代", "author": "王维", "content": "\n杨柳渡头行客稀，罟师荡桨向临圻。 唯有相思似春色，江南江北送君归。\n"}
{"title": "秋夜曲", "industry": "唐代", "author": "张仲素", "content": "\n丁丁漏水夜何长，漫漫轻云露月光。秋逼暗虫通夕响，征衣未寄莫飞霜。\n"}
{"title": "蔺相如完璧归赵论", "industry": "明代", "author": "王世贞", "content": "\n　　蔺相如之完璧，人皆称之。予未敢以为信也。\n　　夫秦以十五城之空名，诈赵而胁其璧。是时言取璧者，情也，非欲以窥赵也。赵得其情则弗予，不得其情则予；得其情而畏之则予，得其情而弗畏之则弗予。此两言决耳，奈之何既畏而复挑其怒也！\n　　且夫秦欲璧，赵弗予璧，两无所曲直也。入璧而秦弗予城，曲在秦；秦出城而璧归，曲在赵。欲使曲在秦，则莫如弃璧；畏弃璧，则莫如弗予。夫秦王既按图以予城，又设九宾，斋而受璧，其势不得不予城。璧入而城弗予，相如则前请曰：“臣固知大王之弗予城也。夫璧非赵璧乎？而十五城秦宝也。今使大王以璧故，而亡其十五城，十五城之子弟，皆厚怨大王以弃我如草芥也。大王弗与城，而绐赵璧，以一璧故，而失信于天下，臣请就死于国，以明大王之失信！”秦王未必不返璧也。今奈何使舍人怀而逃之，而归直于秦？\n　　是时秦意未欲与赵绝耳。令秦王怒而僇相如于市，武安君十万众压邯郸，而责璧与信，一胜而相如族，再胜而璧终入秦矣。\n　　吾故曰：蔺相如之获全于璧也，天也。若其劲渑池，柔廉颇，则愈出而愈妙于用。所以能完赵者，天固曲全之哉！\n"}
{"title": "贺新郎·送胡邦衡待制赴新州", "industry": "宋代", "author": "张元干", "content": "\n梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉。更南浦，送君去。凉生岸柳催残暑。耿斜河，疏星残月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听《金缕》。\n"}
{"title": "行路难·缚虎手", "industry": "宋代", "author": "贺铸", "content": "\n缚虎手，悬河口，车如鸡栖马如狗。白纶巾，扑黄尘，不知我辈可是蓬蒿人？衰兰送客咸阳道，天若有情天亦老。作雷颠，不论钱，谁问旗亭美酒斗十千？酌大斗，更为寿，青鬓长青古无有。笑嫣然，舞翩然，当垆秦女十五语如弦。遗音能记秋风曲，事去千年犹恨促。揽流光，系扶桑，争奈愁来一日却为长。\n"}
{"title": "东城高且长", "industry": "两汉", "author": "佚名", "content": "\n东城高且长，逶迤自相属。回风动地起，秋草萋已绿。四时更变化，岁暮一何速！晨风怀苦心，蟋蟀伤局促。荡涤放情志，何为自结束？燕赵多佳人，美者颜如玉。被服罗裳衣，当户理清曲。音响一何悲！弦急知柱促。驰情整巾带，沉吟聊踯躅。思为双飞燕，衔泥巢君屋。\n"}
{"title": "江外思乡", "industry": "唐代", "author": "韦庄", "content": "\n年年春日异乡悲，杜曲黄莺可得知。 更被夕阳江岸上，断肠烟柳一丝丝。\n"}
{"title": "题金陵渡", "industry": "唐代", "author": "张祜", "content": "\n金陵津渡小山楼，一宿行人自可愁。 潮落夜江斜月里，两三星火是瓜州。\n"}
{"title": "春别曲", "industry": "唐代", "author": "张籍", "content": "\n长江春水绿堪染，莲叶出水大如钱。 江头橘树君自种，那不长系木兰船。\n"}
{"title": "军城早秋", "industry": "唐代", "author": "严武", "content": "\n昨夜秋风入汉关，朔云边月满西山。 更催飞将追骄虏，莫遣沙场匹马还。\n"}
{"title": "古意", "industry": "唐代", "author": "李白", "content": "\n君为女萝草，妾作菟丝花。轻条不自引，为逐春风斜。百丈托远松，缠绵成一家。谁言会面易，各在青山崖。女萝发馨香，菟丝断人肠。枝枝相纠结，叶叶竞飘扬。生子不知根，因谁共芬芳。中巢双翡翠，上宿紫鸳鸯。若识二草心，海潮亦可量。\n"}
{"title": "与韩荆州书", "industry": "唐代", "author": "李白", "content": "\n　　白闻天下谈士相聚而言曰：“生不用封万户侯，但愿一识韩荆州。”何令人之景慕，一至于此耶！岂不以有周公之风，躬吐握之事，使海内豪俊，奔走而归之，一登龙门，则声价十倍！所以龙蟠凤逸之士，皆欲收名定价于君侯。愿君侯不以富贵而骄之、寒贱而忽之，则三千之中有毛遂，使白得颖脱而出，即其人焉。\n　　白，陇西布衣，流落楚、汉。十五好剑术，遍干诸侯。三十成文章，历抵卿相。虽长不满七尺，而心雄万夫。皆王公大人许与气义。此畴曩心迹，安敢不尽于君侯哉！\n　　君侯制作侔神明，德行动天地，笔参造化，学究天人。幸愿开张心颜，不以长揖见拒。必若接之以高宴，纵之以清谈，请日试万言，倚马可待。今天下以君侯为文章之司命，人物之权衡，一经品题，便作佳士。而君侯何惜阶前盈尺之地，不使白扬眉吐气，激昂青云耶？\n　　昔王子师为豫州，未下车，即辟荀慈明，既下车，又辟孔文举；山涛作冀州，甄拔三十余人，或为侍中、尚书，先代所美。而君侯亦荐一严协律，入为秘书郎，中间崔宗之、房习祖、黎昕、许莹之徒，或以才名见知，或以清白见赏。白每观其衔恩抚躬，忠义奋发，以此感激，知君侯推赤心于诸贤腹中，所以不归他人，而愿委身国士。傥急难有用，敢效微躯。\n　　且人非尧舜，谁能尽善？白谟猷筹画，安能自矜？至于制作，积成卷轴，则欲尘秽视听。恐雕虫小技，不合大人。若赐观刍荛，请给纸墨，兼之书人，然后退扫闲轩，缮写呈上。庶青萍、结绿，长价于薛、卞之门。幸惟下流，大开奖饰，惟君侯图之。\n"}
{"title": "咏菊", "industry": "清代", "author": "曹雪芹", "content": "\n无赖诗魔昏晓侵，绕篱欹石自沉音。毫端蕴秀临霜写，口齿噙香对月吟。满纸自怜题素怨，片言谁解诉秋心？一从陶令评章后，千古高风说到今。\n"}
{"title": "画地学书", "industry": "宋代", "author": "欧阳修", "content": "\n欧阳修，字永叔，庐陵人。四岁而孤，母郑，守节自誓，亲诲之学。家贫，至以荻画地学书。幼敏悟过人，读书辄成诵。及冠，嶷然有声。修始在滁州，号醉翁，晚更号六一居士。天资刚劲，见义勇为，虽机阱在前，触发之不顾。放逐流离，至于再三，志气自若也。\n"}
{"title": "点绛唇·感兴", "industry": "宋代", "author": "王禹偁", "content": "\n雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。(栏 通：阑)\n"}
{"title": "八声甘州·寄参寥子", "industry": "宋代", "author": "苏轼", "content": "\n有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。 记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。(正暮 一作：正春)\n"}
{"title": "风雨", "industry": "唐代", "author": "李商隐", "content": "\n凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。\n"}
{"title": "春行即兴", "industry": "唐代", "author": "李华", "content": "\n宜阳城下草萋萋，涧水东流复向西。 芳树无人花自落，春山一路鸟空啼。 \n"}
{"title": "咏风", "industry": "唐代", "author": "王勃", "content": "\n肃肃凉风生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。(版本一)\n肃肃凉景生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。(版本二)\n"}
{"title": "将仲子", "industry": "先秦", "author": "佚名", "content": "\n将仲子兮，无逾我里，无折我树杞。岂敢爱之？畏我父母。仲可怀也，父母之言亦可畏也。将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言亦可畏也。将仲子兮，无逾我园，无折我树檀。岂敢爱之？畏人之多言。仲可怀也，人之多言亦可畏也。\n"}
{"title": "工之侨献琴", "industry": "明代", "author": "刘基", "content": "\n　　工之侨得良桐焉，斫而为琴，弦而鼓之，金声而玉应。自以为天下之美也，献之太常。使国工视之，曰：“弗古。”还之。\n　　工之侨以归，谋诸漆工，作断纹焉；又谋诸篆工，作古窾焉。匣而埋诸土，期年出之，抱以适市。贵人过而见之，易之以百金，献诸朝。乐官传视，皆曰：“希世之珍也。”\n　　工之侨闻之，叹曰：“悲哉世也！岂独一琴哉？莫不然矣!而不早图之，其与亡矣。”遂去，入于宕之山，不知其所终。\n"}
{"title": "怨王孙·湖上风来波浩渺", "industry": "宋代", "author": "李清照", "content": "\n湖上风来波浩渺。秋已暮、红稀香少。水光山色与人亲，说不尽、无穷好。 莲子已成荷叶老。青露洗、萍花汀草。眠沙鸥鹭不回头，似也恨、人归早。\n"}
{"title": "晚出新亭", "industry": "南北朝", "author": "阴铿", "content": "\n大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。\n"}
{"title": "国风·邶风·谷风", "industry": "先秦", "author": "佚名", "content": "\n习习谷风，以阴以雨。黾勉同心，不宜有怒。采葑采菲，无以下体？德音莫违，及尔同死。行道迟迟，中心有违。不远伊迩，薄送我畿。谁谓荼苦，其甘如荠。宴尔新婚，如兄如弟。泾以渭浊，湜湜其沚。宴尔新婚，不我屑以。毋逝我梁，毋发我笱。我躬不阅，遑恤我后。就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。不我能慉，反以我为仇。既阻我德，贾用不售。昔育恐育鞫，及尔颠覆。既生既育，比予于毒。我有旨蓄，亦以御冬。宴尔新婚，以我御穷。有洸有溃，既诒我肄。不念昔者，伊余来塈。\n"}
{"title": "劝学诗", "industry": "宋代", "author": "赵恒", "content": "\n富家不用买良田，书中自有千锺粟。安居不用架高堂，书中自有黄金屋。出门莫恨无人随，书中车马多如簇。娶妻莫恨无良媒，书中自有颜如玉。男儿若遂平生志，六经勤向窗前读。\n"}
{"title": "薤露", "industry": "魏晋", "author": "曹操", "content": "\n惟汉廿二世，所任诚不良。沐猴而冠带，知小而谋强。犹豫不敢断，因狩执君王。白虹为贯日，己亦先受殃。贼臣持国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。\n"}
{"title": "诫兄子严敦书", "industry": "两汉", "author": "马援", "content": "\n　　援兄子严、敦，并喜讥议，而通轻侠客。援前在交趾，还书诫之曰：“吾欲汝曹闻人过失，如闻父母之名：耳可得闻，口不可得言也。好议论人长短，妄是非正法，此吾所大恶也：宁死，不愿闻子孙有此行也。汝曹知吾恶之甚矣，所以复言者，施衿结缡，申父母之戒，欲使汝曹不忘之耳！\n　　“龙伯高敦厚周慎，口无择言，谦约节俭，廉公有威。吾爱之重之，愿汝曹效之。杜季良豪侠好义，忧人之忧，乐人之乐，清浊无所失。父丧致客，数郡毕至。吾爱之重之，不愿汝曹效也。效伯高不得，犹为谨敕之士，所谓‘刻鹄不成尚类鹜’者也。效季良不得，陷为天下轻薄子，所谓‘画虎不成反类狗’者也。讫今季良尚未可知，郡将下车辄切齿，州郡以为言，吾常为寒心，是以不愿子孙效也。” \n"}
{"title": "水调歌头·平生太湖上", "industry": "宋代", "author": "佚名", "content": "\n平生太湖上，短棹几经过。如今重到何事？愁比水云多。拟把匣中长剑，换取扁舟一叶，归去老渔蓑。银艾非吾事，丘壑已蹉跎。脍新鲈，斟美酒，起悲歌。太平生长，岂谓今日识兵戈？欲泻三江雪浪，净洗胡尘千里，不用挽天河！回首望霄汉，双泪堕清波。\n"}
{"title": "眼儿媚·杨柳丝丝弄轻柔", "industry": "宋代", "author": "王雱", "content": "\n杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在：丁香枝上，豆蔻梢头。\n"}
{"title": "一枝花·不伏老", "industry": "元代", "author": "关汉卿", "content": "\n　　〔一枝花〕\n　　攀出墙朵朵花，折临路枝枝柳。花攀红蕊嫩，柳折翠条柔，浪子风流。凭着我折柳攀花手，直煞得花残柳败休。半生来折柳攀花，一世里眠花卧柳。\n　　〔梁州〕\n　　我是个普天下郎君领袖，盖世界浪子班头。愿朱颜不改常依旧，花中消遣，酒内忘忧。分茶攧竹，打马藏阄；通五音六律滑熟，甚闲愁到我心头？伴的是银筝女银台前理银筝笑倚银屏，伴的是玉天仙携玉手并玉肩同登玉楼，伴的是金钗客歌金缕捧金樽满泛金瓯。你道我老也，暂休。占排场风月功名首，更玲珑又剔透。我是个锦阵花营都帅头，曾玩府游州。\n　　〔隔尾〕\n　　子弟每是个茅草冈、沙土窝初生的兔羔儿乍向围场上走，我是个经笼罩、受索网苍翎毛老野鸡蹅踏的阵马儿熟。经了些窝弓冷箭鑞枪头，不曾落人后。恰不道“人到中年万事休”，我怎肯虚度了春秋。\n　　〔尾〕\n　　我是个蒸不烂、煮不熟、捶不匾、炒不爆、响珰珰一粒铜豌豆，恁子弟每谁教你钻入他锄不断、斫不下、解不开、顿不脱、慢腾腾千层锦套头？我玩的是梁园月，饮的是东京酒，赏的是洛阳花，攀的是章台柳。我也会围棋、会蹴踘、会打围、会插科、会歌舞、会吹弹、会咽作、会吟诗、会双陆。你便是落了我牙、歪了我嘴、瘸了我腿、折了我手，天赐与我这几般儿歹症候，尚兀自不肯休！则除是阎王亲自唤，神鬼自来勾。三魂归地府，七魄丧冥幽。天哪！那其间才不向烟花路儿上走！\n"}
{"title": "夜游宫·记梦寄师伯浑", "industry": "宋代", "author": "陆游", "content": "\n雪晓清笳乱起。梦游处、不知何地。铁骑无声望似水。想关河，雁门西，青海际。睡觉寒灯里。漏声断、月斜窗纸。自许封侯在万里。有谁知，鬓虽残，心未死。\n"}
{"title": "忆帝京·薄衾小枕凉天气", "industry": "宋代", "author": "柳永", "content": "\n薄衾小枕凉天气，乍觉别离滋味。展转数寒更，起了还重睡。毕竟不成眠，一夜长如岁。 也拟待、却回征辔；又争奈、已成行计。万种思量，多方开解，只恁寂寞厌厌地。系我一生心，负你千行泪。\n"}
{"title": "西北有高楼", "industry": "两汉", "author": "佚名", "content": "\n西北有高楼，上与浮云齐。交疏结绮窗，阿阁三重阶。上有弦歌声，音响一何悲！谁能为此曲，无乃杞梁妻。清商随风发，中曲正徘徊。一弹再三叹，慷慨有余哀。不惜歌者苦，但伤知音稀。愿为双鸿鹄，奋翅起高飞。\n"}
{"title": "题鹤林寺僧舍", "industry": "唐代", "author": "李涉", "content": "\n终日昏昏醉梦间，忽闻春尽强登山。因过竹院逢僧话，偷得浮生半日闲。\n"}
{"title": "鸿雁", "industry": "先秦", "author": "佚名", "content": "\n鸿雁于飞，肃肃其羽。之子于征，劬劳于野。爰及矜人，哀此鳏寡。鸿雁于飞，集于中泽。之子于垣，百堵皆作。虽则劬劳，其究安宅？鸿雁于飞，哀鸣嗷嗷。维此哲人，谓我劬劳。维彼愚人，谓我宣骄。\n"}
{"title": "殷其雷", "industry": "先秦", "author": "佚名", "content": "\n殷其雷，在南山之阳。何斯违斯，莫敢或遑？振振君子，归哉归哉！殷其雷，在南山之侧。何斯违斯，莫敢遑息？振振君子，归哉归哉！殷其雷，在南山之下。何斯违斯，莫或遑处？振振君子，归哉归哉！\n"}
{"title": "九辩", "industry": "先秦", "author": "宋玉", "content": "\n悲哉，秋之为气也！萧瑟兮草木摇落而变衰。憭栗兮若在远行，登山临水兮送将归。泬漻兮天高而气清，寂寥兮收潦而水清。憯悽增欷兮，薄寒之中人，怆怳懭悢兮，去故而就新。坎廪兮贫士失职而志不平，廓落兮羁旅而无友生，惆怅兮而私自怜！燕翩翩其辞归兮，蝉寂漠而无声。雁廱廱而南游兮，鹍鸡啁哳而悲鸣。独申旦而不寐兮，哀蟋蟀之宵征。时亹亹而过中兮，蹇淹留而无成。悲忧穷戚兮独处廓，有美一人兮心不绎。去乡离家兮来远客，超逍遥兮今焉薄！专思君兮不可化，君不知兮可奈何！蓄怨兮积思，心烦憺兮忘食事。原一见兮道余意，君之心兮与余异。车既驾兮朅而归，不得见兮心伤悲。倚结軨兮长太息，涕潺湲兮下霑轼。忼慨绝兮不得，中瞀乱兮迷惑。私自怜兮何极？心怦怦兮谅直。皇天平分四时兮，窃独悲此凛秋。白露既下百草兮，奄离披此梧楸。去白日之昭昭兮，袭长夜之悠悠。离芳蔼之方壮兮，余萎约而悲愁。秋既先戒以白露兮，冬又申之以严霜。收恢台之孟夏兮，然欿傺而沉藏。叶菸邑而无色兮，枝烦挐而交横。颜淫溢而将罢兮，柯仿佛而萎黄。萷櫹椮之可哀兮，形销铄而瘀伤。惟其纷糅而将落兮，恨其失时而无当。揽騑辔而下节兮，聊逍遥以相佯。岁忽忽而遒尽兮，恐余寿之弗将。悼余生之不时兮，逢此世之俇攘。澹容与而独倚兮，蟋蟀鸣此西堂。心怵惕而震荡兮，何所忧之多方。卬明月而太息兮，步列星而极明。窃悲夫蕙华之曾敷兮，纷旖旎乎都房。何曾华之无实兮，从风雨而飞飏！以为君独服此蕙兮，羌无以异于众芳。闵奇思之不通兮，将去君而高翔。心闵怜之惨悽兮，愿一见而有明。重无怨而生离兮，中结轸而增伤。岂不郁陶而思君兮？君之门以九重！猛犬狺狺而迎吠兮，关梁闭而不通。皇天淫溢而秋霖兮，后土何时而得漧？塊独守此无泽兮，仰浮云而永叹！何时俗之工巧兮？背绳墨而改错！\n郤骐骥而不乘兮，策驽骀而取路。当世岂无骐骥兮，诚莫之能善御。见执辔者非其人兮，故駶跳而远去。凫雁皆唼夫梁藻兮，凤愈飘翔而高举。圜凿而方枘兮，吾固知其鉏铻而难入。众鸟皆有所登棲兮，凤独遑遑而无所集。原衔枚而无言兮，尝被君之渥洽。太公九十乃显荣兮，诚未遇其匹合。谓骐骥兮安归？谓凤皇兮安棲？变古易俗兮世衰，今之相者兮举肥。骐骥伏匿而不见兮，凤皇高飞而不下。鸟兽犹知怀德兮，何云贤士之不处？骥不骤进而求服兮，凤亦不贪餧而妄食。君弃远而不察兮，虽原忠其焉得？欲寂漠而绝端兮，窃不敢忘初之厚德。独悲愁其伤人兮，冯郁郁其何极？霜露惨悽而交下兮，心尚幸其弗济。霰雪雰糅其增加兮，乃知遭命之将至。原徼幸而有待兮，泊莽莽与野草同死。原自往而径游兮，路壅绝而不通。欲循道而平驱兮，又未知其所从。然中路而迷惑兮，自压桉而学诵。性愚陋以褊浅兮，信未达乎从容。窃美申包胥之气盛兮，恐时世之不固。何时俗之工巧兮？灭规矩而改凿！独耿介而不随兮，原慕先圣之遗教。处浊世而显荣兮，非余心之所乐。与其无义而有名兮，宁穷处而守高。食不媮而为饱兮，衣不苟而为温。窃慕诗人之遗风兮，原讬志乎素餐。蹇充倔而无端兮，泊莽莽而无垠。无衣裘以御冬兮，恐溘死不得见乎阳春。靓杪秋之遥夜兮，心缭悷而有哀。春秋逴逴而日高兮，然惆怅而自悲。四时递来而卒岁兮，阴阳不可与俪偕。白日晼晚其将入兮，明月销铄而减毁。岁忽忽而遒尽兮，老冉冉而愈弛。心摇悦而日幸兮，然怊怅而无冀。中憯恻之悽怆兮，长太息而增欷。年洋洋以日往兮，老嵺廓而无处。事亹亹而觊进兮，蹇淹留而踌躇。何氾滥之浮云兮？猋壅蔽此明月。忠昭昭而原见兮，然霠曀而莫达。原皓日之显行兮，云蒙蒙而蔽之。窃不自聊而原忠兮，或黕点而汙之。尧舜之抗行兮，瞭冥冥而薄天。何险巇之嫉妒兮？被以不慈之伪名。彼日月之照明兮，尚黯黮而有瑕。何况一国之事兮，亦多端而胶加。被荷裯之晏晏兮，然潢洋而不可带。\n既骄美而伐武兮，负左右之耿介。憎愠惀之修美兮，好夫人之慷慨。众踥蹀而日进兮，美超远而逾迈。农夫辍耕而容与兮，恐田野之芜秽。事緜緜而多私兮，窃悼後之危败。世雷同而炫曜兮，何毁誉之昧昧！今修饰而窥镜兮，後尚可以竄藏。愿寄言夫流星兮，羌倏忽而难当。卒壅蔽此浮云，下暗漠而无光。尧舜皆有所举任兮，故高枕而自适。谅无怨于天下兮，心焉取此怵惕？乘骐骥之浏浏兮，驭安用夫强策？谅城郭之不足恃兮，虽重介之何益？邅翼翼而无终兮，忳惛惛而愁约。生天地之若过兮，功不成而无嶜。原沉滞而不见兮，尚欲布名乎天下。然潢洋而不遇兮，直怐愗而自苦。莽洋洋而无极兮，忽翱翔之焉薄？国有骥而不知乘兮，焉皇皇而更索？宁戚讴于车下兮，桓公闻而知之。无伯乐之相善兮，今谁使乎誉之？罔流涕以聊虑兮，惟著意而得之。纷纯纯之愿忠兮，妒被离而鄣之。原赐不肖之躯而别离兮，放游志乎云中。乘精气之抟抟兮，骛诸神之湛湛。骖白霓之習習兮，历群灵之丰丰。左硃雀之茇茇兮，右苍龙之躣躣。属雷师之阗阗兮，通飞廉之衙衙。前轻辌之锵锵兮，后辎乘之从从。载云旗之委蛇兮，扈屯骑之容容。计专专之不可化兮，原遂推而为臧。赖皇天之厚德兮，还及君之无恙！\n"}
{"title": "生查子·独游雨岩", "industry": "宋代", "author": "辛弃疾", "content": "\n溪边照影行，天在清溪底。天上有行云，人在行云里。 高歌谁和余，空谷清音起。非鬼亦非仙，一曲桃花水。\n"}
{"title": "春夕", "industry": "唐代", "author": "崔涂", "content": "\n水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。自是不归归便得，五湖烟景有谁争。\n"}
{"title": "隋宫", "industry": "唐代", "author": "李商隐", "content": "\n紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。\n"}
{"title": "商颂·殷武", "industry": "先秦", "author": "佚名", "content": "\n挞彼殷武，奋伐荆楚。深入其阻，裒荆之旅。有截其所，汤孙之绪。维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。天命多辟，设都于禹之绩。岁事来辟，勿予祸适，稼穑匪解。天命降监，下民有严。不僭不滥，不敢怠遑。命于下国，封建厥福。商邑翼翼，四方之极。赫赫厥声，濯濯厥灵。寿考且宁，以保我后生。陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。\n"}
{"title": "鸳鸯", "industry": "先秦", "author": "佚名", "content": "\n鸳鸯于飞，毕之罗之。君子万年，福禄宜之。鸳鸯在梁，戢其左翼。君子万年，宜其遐福。乘马在厩，摧之秣之。君子万年，福禄艾之。乘马在厩，秣之摧之。君子万年，福禄绥之。\n"}
{"title": "国风·卫风·伯兮", "industry": "先秦", "author": "佚名", "content": "\n伯兮朅兮，邦之桀兮。伯也执殳，为王前驱。自伯之东，首如飞蓬。岂无膏沐？谁适为容！其雨其雨，杲杲出日。愿言思伯，甘心首疾。焉得谖草？言树之背。愿言思伯。使我心痗。\n"}
{"title": "自题金山画像", "industry": "宋代", "author": "苏轼", "content": "\n心似已灰之木，身如不系之舟。问汝平生功业，黄州惠州儋州。\n"}
{"title": "苏武传(节选)", "industry": "两汉", "author": "班固", "content": "\n　　武字子卿，少以父任，兄弟并为郎，稍迁至栘中厩监。时汉连伐胡，数通使相窥观。匈奴留汉使郭吉、路充国等前后十余辈，匈奴使来，汉亦留之以相当。天汉元年，且鞮侯单于初立，恐汉袭之，乃曰：「汉天子我丈人行也。」尽归汉使路充国等。武帝嘉其义，乃遣武以中郎将使持节送匈奴使留在汉者，因厚赂单于，答其善意。\n　　武与副中郎将张胜及假吏常惠等募士斥候百余人俱。既至匈奴，置币遗单于；单于益骄，非汉所望也。方欲发使送武等，会缑王与长水虞常等谋反匈奴中。缑王者，昆邪王姊子也，与昆邪王俱降汉，后随浞野侯没胡中，及卫律所将降者，阴相与谋，劫单于母阏氏归汉。会武等至匈奴。虞常在汉时，素与副张胜相知，私候胜曰：「闻汉天子甚怨卫律，常能为汉伏弩射杀之，吾母与弟在汉，幸蒙其赏赐。」张胜许之，以货物与常。后月余，单于出猎，独阏氏子弟在。虞常等七十余人欲发，其一人夜亡告之。单于子弟发兵与战，缑王等皆死，虞常生得。\n　　单于使卫律治其事。张胜闻之，恐前语发，以状语武。武曰：「事如此，此必及我，见犯乃死，重负国！」欲自杀，胜惠共止之。虞常果引张胜。单于怒，召诸贵人议，欲杀汉使者。左伊秩訾曰：「即谋单于，何以复加？宜皆降之。」单于使卫律召武受辞。武谓惠等：「屈节辱命，虽生何面目以归汉？」引佩刀自刺。卫律惊，自抱持武。驰召医，凿地为坎，置煴火，覆武其上，蹈其背，以出血。武气绝，半日复息。惠等哭，舆归营。单于壮其节，朝夕遣人候问武，而收系张胜。\n　　武益愈。单于使使晓武，会论虞常，欲因此时降武。剑斩虞常已，律曰：「汉使张胜谋杀单于近臣，当死；单于募降者，赦罪。」举剑欲击之，胜请降。律谓武曰：「副有罪，当相坐。」武曰：「本无谋，又非亲属，何谓相坐？」复举剑拟之，武不动。律曰：「苏君，律前负汉归匈奴，幸蒙大恩，赐号称王，拥众数万，马畜弥山，富贵如此。苏君今日降，明日复然。空以身膏草野，谁复知之？」武不应。律曰：「君因我降，与君为兄弟；今不听吾计，后虽复欲见我，尚可得乎？」武骂律曰：「汝为人臣子，不顾恩义，畔主背亲，为降虏于蛮夷，何以女为见？且单于信女，使决人死生，不平心持正，反欲斗两主观祸败。南越杀汉使者，屠为九郡；宛王杀汉使者，头县北阙；朝鲜杀汉使者，即时诛灭。独匈奴未耳。若知我不降明，欲令两国相攻，匈奴之祸，从我始矣！」律知武终不可胁，白单于。单于愈益欲降之。乃幽武置大窖中，绝不饮食。天雨雪。武卧，啮雪与旃毛并咽之，数日不死。匈奴以为神，乃徙武北海上无人处，使牧羝。羝乳，乃得归。别其官属常惠等，各置他所。\n　　武既至海上，廪食不至，掘野鼠去屮实而食之。杖汉节牧羊，卧起操持，节旄尽落。积五、六年，单于弟于靬王弋射海上。武能网纺缴，檠弓弩，于靬王爱之，给其衣食。三岁余，王病，赐武马畜、服匿、穹庐。王死后，人众徙去。其冬，丁令盗武牛羊，武复穷厄。\n　　初，武与李陵俱为侍中。武使匈奴明年，陵降，不敢求武。久之，单于使陵至海上，为武置酒设乐。因谓武曰：「单于闻陵与子卿素厚，故使陵来说足下，虚心欲相待。终不得归汉，空自苦亡人之地，信义安所见乎？前长君为奉车，从至雍棫阳宫，扶辇下除，触柱，折辕，劾大不敬，伏剑自刎，赐钱二百万以葬。孺卿从祠河东後土，宦骑与黄门驸马争船，推堕驸马河中，溺死，宦骑亡。诏使孺卿逐捕。不得，惶恐饮药而死。来时太夫人已不幸，陵送葬至阳陵。子卿妇年少，闻已更嫁矣。独有女弟二人，两女一男，今复十余年，存亡不可知。人生如朝露，何久自苦如此？陵始降时，忽忽如狂，自痛负汉；加以老母系保宫。子卿不欲降，何以过陵？且陛下春秋高，法令亡常，大臣亡罪夷灭者数十家，安危不可知。子卿尚复谁为乎？愿听陵计，勿复有云！」\n　　武曰：「武父子亡功德，皆为陛下所成就，位列将，爵通侯，兄弟亲近，常愿肝脑涂地。今得杀身自效，虽蒙斧钺汤镬，诚甘乐之。臣事君，犹子事父也。子为父死，亡所恨，愿无复再言。」陵与武饮数日，复曰：「子卿，壹听陵言。」武曰：「自分已死久矣！王必欲降武，请毕今日之欢，效死于前！」陵见其至诚，喟然叹曰：「嗟呼！义士！陵与卫律之罪上通于天！」因泣下沾衿，与武决去。\n　　陵恶自赐武，使其妻赐武牛羊数十头。后陵复至北海上，语武：「区脱捕得云中生口，言太守以下吏民皆白服，曰：『上崩。』」武闻之，南乡号哭，欧血，旦夕临。数月，昭帝即位。数年，匈奴与汉和亲。汉求武等。匈奴诡言武死。后汉使复至匈奴。常惠请其守者与俱，得夜见汉使，具自陈道。教使者谓单于言：「天子射上林中，得雁足有系帛书，言武等在某泽中。」使者大喜，如惠语以让单于。单于视左右而惊，谢汉使曰：「武等实在。」于是李陵置酒贺武曰：「今足下还归，扬名于匈奴，功显于汉室，虽古竹帛所载，丹青所画，何以过子卿！陵虽驽怯，令汉且贳陵罪，全其老母，使得奋大辱之积志，庶几乎曹柯之盟。此陵宿昔之所不忘也！收族陵家，为世大戮，陵尚复何顾乎？已矣！令子卿知吾心耳！异域之人，壹别长绝！」陵起舞，歌曰：「径万里兮度沙幕，为君将兮奋匈奴。路穷绝兮矢刃摧，士众灭兮名已隤，老母已死，虽欲报恩将安归？」\n　　陵泣下数行，因与武决。单于召会武官属，前以降及物故，凡随武还者九人。武以始元六年春至京师，诏武奉一太牢谒武帝园庙，拜为典属国，秩中二千石，赐钱二百万，公田二顷，宅一区。常惠徐圣赵终根皆拜为中郎，赐帛各二百匹。其余六人，老归家，赐钱人十万，复终身。常惠后至右将军，封列侯，自有传。武留匈奴凡十九岁，始以强壮出，及还，须发尽白。 \n"}
{"title": "立春偶成", "industry": "宋代", "author": "张栻", "content": "\n律回岁晚冰霜少，春到人间草木知。便觉眼前生意满，东风吹水绿参差。\n"}
{"title": "醉花阴·黄花谩说年年好", "industry": "宋代", "author": "辛弃疾", "content": "\n黄花谩说年年好。也趁秋光老。绿鬓不惊秋，若斗尊前，人好花堪笑。蟠桃结子知多少。家住三山岛。何日跨归鸾，沧海飞尘，人世因缘了。\n"}
{"title": "生查子·独游雨岩", "industry": "宋代", "author": "辛弃疾", "content": "\n溪边照影行，天在清溪底。天上有行云，人在行云里。 高歌谁和余，空谷清音起。非鬼亦非仙，一曲桃花水。\n"}
{"title": "生查子·新月曲如眉", "industry": "五代", "author": "牛希济", "content": "\n新月曲如眉，未有团圞意。红豆不堪看，满眼相思泪。终日劈桃穰，人在心儿里。两朵隔墙花，早晚成连理。\n"}
{"title": "高唐赋", "industry": "先秦", "author": "宋玉", "content": "\n　　昔者楚襄王与宋玉游于云梦之台，望高之观，其上独有云气，崪兮直上，忽兮改容，须臾之间，变化无穷。王问玉曰：“此何气也？”玉对曰：“所谓朝云者也。”王曰：“何谓朝云？”玉曰：“昔者先王尝游高唐，怠而昼寝，梦见一妇人曰：‘妾，巫山之女也。为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之阻，旦为朝云，暮为行雨。朝朝暮暮，阳台之下。’旦朝视之，如言。故为立庙，号曰朝云。”王曰：“朝云始楚，状若何也？”玉对曰：“其始楚也，榯兮若松榯；其少进也，晰兮若姣姬，扬衭鄣日，而望所思。忽兮改容，偈兮若驾驷马，建羽旗。湫兮如风，凄兮如雨。风止雨霁，云无所处。”王曰：“寡人方今可以游乎？”玉曰：“可。”王曰：“其何如矣？”玉曰：“高矣显矣，临望远矣。广矣普矣，万物祖矣。上属于天，下见于渊，珍怪奇伟，不可称论。”王曰：“试为寡人赋之！”玉曰：“唯唯！” \n　　惟高唐之大体兮，殊无物类之可仪比。巫山赫其无畴兮，道互折而曾累。登巉巗而下望兮，临大阺之稸水。遇天雨之新霁兮，观百谷之俱集。濞汹汹其无声兮，溃淡淡而并入。滂洋洋而四施兮，蓊湛湛而弗上。长风至而波起兮，若丽山之孤亩。势薄岸而相击兮，隘交引而却会。崪中怒而特高兮，若浮海而望碣石。砾磥磥而相摩兮，巆震天之礚礚。巨石溺溺之瀺灂兮，沫潼潼而高厉，水澹澹而盘纡兮，洪波淫淫之溶。奔扬踊而相击兮，云兴声之霈霈。猛兽惊而跳骇兮，妄奔走而驰迈。虎豹豺兕，失气恐喙；雕鹗鹰鹞，飞扬伏窜。股战胁息，安敢妄挚。于是水虫尽暴，乘渚之阳，鼋鼍鱣鮪，交积纵横。振鳞奋翼，蜲蜲蜿蜿。 \n　　中阪遥望，玄木冬荣，煌煌荧荧，夺人目精。爛兮若列星，曾不可殚形。榛林郁盛，葩华覆盖；双椅垂房，纠枝还会。徙靡澹淡，随波闇蔼；东西施翼，猗狔丰沛。绿叶紫裹，丹茎白蒂。纤条悲鸣；声似竽籁；清浊相和，五变四会。感心动耳，回肠伤气；孤子寡妇，寒心酸鼻。长吏隳官，贤士失志；愁思无已，叹息垂泪。 \n　　登高远望，使人心瘁；盘岸巑，裖陈皑皑。磐石险峻，倾崎崖。巌岖参差，纵横相追。陬互横啎，背穴偃蹠。交加累积，重叠增益。状若砾柱，杂巫山下；仰视山巅，肃何千千。炫燿虹蜺，俯视峥嵘，窐寥窈冥，不见其底，虚闻松声。倾岸洋洋，立而熊经，久而不去，足尽汗出。悠悠忽忽，怊怅自失。使人心动，无故自恐。賁育之断，不能为勇。卒愕异物，不知所出。纵纵莘莘，若生于鬼，若出于神。状似走兽，或象飞禽。谲诡奇伟，不可究陈。上至观侧，地盖底平。箕踵漫衍，芳草罗生。秋兰茝蕙，江离载青。青荃射干，揭车苞并。薄草靡靡，聮延夭夭，越香掩掩；众雀嗷嗷，雌雄相失，哀鸣相号。王鴡鸝黄，正冥楚鸠。秭归思妇，垂鸡高巢。其鸣喈喈，当年遨游。更唱迭和，赴曲随流。 \n　　有方之士，羡门高谿。上成郁林，公乐聚榖。进纯牺，祷琁室。醮诸神，礼太一。传祝已具，言辞已毕。王乃乘玉舆，驷仓螭，垂旒旌；旆合谐。紬大絃而雅声流，冽风过而增悲哀。于是调讴，令人惏悽，胁息曾。于是乃纵猎者，基趾如星，传言羽猎；衔枚无声，弓弩不发，罘不倾。涉莽莽，驰苹苹。飞鸟未及起，走兽未及发。何节奄忽，蹄足灑血。举功先得，获车已实。王将欲往见，必先斋戒。差时择日，简舆玄服。建云旆，蜺为旌，翠为盖。风起云止，千里而逝。盖发蒙，往自会，思万方，忧国害，开贤圣，辅不逮，九窍通郁，精神察滞。延年益寿千万岁。 \n"}
{"title": "将赴吴兴登乐游原一绝", "industry": "唐代", "author": "杜牧", "content": "\n清时有味是无能，闲爱孤云静爱僧。 欲把一麾江海去，乐游原上望昭陵。\n"}
{"title": "卜算子·竹里一枝梅", "industry": "宋代", "author": "向子諲", "content": "\n岁见梅追和一首，终恨有儿女子态耳 竹里一枝梅，雨洗娟娟静。疑是佳人日暮来，绰约风前影。新恨有谁知，往事何堪省。梦绕阳台寂寞回，沾袖余香冷。\n"}
{"title": "蝶恋花·雨霰疏疏经泼火", "industry": "宋代", "author": "苏轼", "content": "\n雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。 苦被多情相折挫。病绪厌厌，浑似年时个。绕遍回廊还独坐。月笼云暗重门锁。\n"}
{"title": "望岳三首·其三", "industry": "唐代", "author": "杜甫", "content": "\n南岳配朱鸟，秩礼自百王。欻吸领地灵，鸿洞半炎方。邦家用祀典，在德非馨香。巡守何寂寥，有虞今则亡。洎吾隘世网，行迈越潇湘。渴日绝壁出，漾舟清光旁。祝融五峰尊，峰峰次低昂。紫盖独不朝，争长嶪相望。恭闻魏夫人，群仙夹翱翔。有时五峰气，散风如飞霜。牵迫限修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍衰俗，神其思降祥。\n"}
{"title": "终风", "industry": "先秦", "author": "佚名", "content": "\n终风且暴，顾我则笑，谑浪笑敖，中心是悼。终风且霾，惠然肯来，莫往莫来，悠悠我思。终风且曀，不日有曀，寤言不寐，愿言则嚏。曀曀其阴，虺虺其雷，寤言不寐，愿言则怀。\n"}
{"title": "咏怀古迹五首·其二", "industry": "唐代", "author": "杜甫", "content": "\n摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。\n"}
{"title": "河满子·秋怨", "industry": "宋代", "author": "孙洙", "content": "\n怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。\n"}
{"title": "满庭芳·小阁藏春", "industry": "宋代", "author": "李清照", "content": "\n小阁藏春，闲窗锁昼，画堂无限深幽。篆香烧尽，日影下帘钩。手种江梅渐好，又何必、临水登楼。无人到，寂寥浑似，何逊在扬州。从来，知韵胜，难堪雨藉，不耐风揉。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。\n"}
{"title": "喜迁莺·晓月坠", "industry": "五代", "author": "李煜", "content": "\n晓月坠，宿云微，无语枕频欹。梦回芳草思依依，天远雁声稀。啼莺散，馀花乱，寂寞画堂深院。片红休埽尽从伊，留待舞人归。\n"}
{"title": "除夜宿石头驿", "industry": "唐代", "author": "戴叔伦", "content": "\n旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。\n"}
{"title": "题长安壁主人", "industry": "唐代", "author": "张谓", "content": "\n世人结交须黄金，黄金不多交不深。 纵令然诺暂相许，终是悠悠行路心。\n"}
{"title": "落日忆山中", "industry": "唐代", "author": "李白", "content": "\n雨后烟景绿，晴天散馀霞。东风随春归，发我枝上花。 花落时欲暮，见此令人嗟。愿游名山去，学道飞丹砂。\n"}
{"title": "夜泊牛渚怀古", "industry": "唐代", "author": "李白", "content": "\n牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。(挂帆 一作：去)\n"}
{"title": "采莲曲", "industry": "唐代", "author": "贺知章", "content": "\n稽山罢雾郁嵯峨，镜水无风也自波。莫言春度芳菲尽，别有中流采芰荷。\n"}
{"title": "人月圆·山中书事", "industry": "元代", "author": "张可久", "content": "\n兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事？松花酿酒，春水煎茶。\n"}
{"title": "九月九日登玄武山 / 九月九日玄武山旅眺", "industry": "唐代", "author": "卢照邻", "content": "\n九月九日眺山川，归心归望积风烟。他乡共酌金花酒，万里同悲鸿雁天。\n"}
{"title": "玉楼春·风前欲劝春光住", "industry": "宋代", "author": "辛弃疾", "content": "\n风前欲劝春光住。春在城南芳草路。未随流落水边花，且作飘零泥上絮。 镜中已觉星星误。人不负春春自负。梦回人远许多愁，只在梨花风雨处。\n"}
{"title": "鹊踏枝·几日行云何处去", "industry": "五代", "author": "冯延巳", "content": "\n几日行云何处去？忘却归来，不道春将暮。百草千花寒食路，香车系在谁家树？泪眼倚楼频独语。双燕来时，陌上相逢否？撩乱春愁如柳絮，依依梦里无寻处。(依依 一作：悠悠)\n"}
{"title": "无题四首", "industry": "唐代", "author": "李商隐", "content": "\n来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。\n飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。\n含情春晼晚，暂见夜阑干。楼响将登怯，帘烘欲过难。多羞钗上燕，真愧镜中鸾。归去横塘晓，华星送宝鞍。\n何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。\n"}
{"title": "鹬蚌相争", "industry": "两汉", "author": "刘向", "content": "\n　　赵且伐燕，苏代为燕谓惠王曰：“今者臣来，过易水。蚌方出曝，而鹬啄其肉，蚌合而箝其喙。鹬曰：‘今日不雨，明日不雨，即有死蚌！’蚌亦谓鹬曰：‘今日不出，明日不出，即有死鹬！’两者不肯相舍，渔者得而并禽之。今赵且伐燕，燕赵久相支，以弊大众，臣恐强秦之为渔夫也。故愿王之熟计之也！”惠王曰：“善。”乃止。\n"}
{"title": "幽居初夏", "industry": "宋代", "author": "陆游", "content": "\n湖山胜处放翁家，槐柳阴中野径斜。水满有时观下鹭，草深无处不鸣蛙。箨龙已过头番笋，木笔犹开第一花。叹息老来交旧尽，睡来谁共午瓯茶。\n"}
{"title": "多歧亡羊", "industry": "先秦", "author": "列御寇", "content": "\n　　杨子之邻人亡羊，既率其党，又请杨子之竖追之。杨子曰：“嘻！亡一羊何 追者之众？”邻人曰：“多歧路。”既反，问：“获羊乎？”曰：“亡之矣。” 曰：“奚亡之？”曰：“歧路之中又有歧焉。吾不知所之，所以反也。”杨子戚 然变容，不言者移时，不笑者竟日。门人怪之，请曰：“羊贱畜，又非夫子之有， 而损言笑者何哉？”杨子不答。(追者之众 一作：追之者众)\n　　心都子曰：“大道以多歧亡羊，学者以多方丧生。学 非本不同，非本不一，而末异若是。唯归同反一，为亡得丧。子长先生之门，习 先生之道，而不达先生之况也，哀哉！”\n"}
{"title": "新凉", "industry": "宋代", "author": "徐玑", "content": "\n水满田畴稻叶齐，日光穿树晓烟低。黄莺也爱新凉好，飞过青山影里啼。\n"}
{"title": "北风行", "industry": "明代", "author": "刘基", "content": "\n城外萧萧北风起，城上健儿吹落耳。将军玉帐貂鼠衣，手持酒杯看雪飞。\n"}
{"title": "遣悲怀三首·其一", "industry": "唐代", "author": "元稹", "content": "\n谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。(荩箧 一作：画箧)野蔬充膳甘长藿，落叶添薪仰古槐。今日俸钱过十万，与君营奠复营斋。\n"}
{"title": "苏小小墓", "industry": "唐代", "author": "李贺", "content": "\n幽兰露，如啼眼。无物结同心，烟花不堪剪。草如茵，松如盖。风为裳，水为佩。油壁车，夕相待。冷翠烛，劳光彩。西陵下，风吹雨。\n"}
{"title": "南园十三首", "industry": "唐代", "author": "李贺", "content": "\n花枝草蔓眼中开，小白长红越女腮。可怜日暮嫣香落，嫁与春风不用媒。(其一)\n宫北田塍晓气酣，黄桑饮露窣宫帘。长腰健妇偷攀折，将喂吴王八茧蚕。(其二)\n竹里缲丝挑网车，青蝉独噪日光斜。桃胶迎夏香琥珀，自课越佣能种瓜。(其三)\n三十未有二十余，白日长饥小甲蔬。桥头长老相哀念，因遗戎韬一卷书。(其四)\n男儿何不带吴钩，收取关山五十州。请君暂上凌烟阁，若个书生万户侯？(其五)\n寻章摘句老雕虫，晓月当帘挂玉弓。不见年年辽海上，文章何处哭秋风？(其六)\n长卿牢落悲空舍，曼倩诙谐取自容。见买若耶溪水剑，明朝归去事猿公。(其七)\n春水初生乳燕飞，黄蜂小尾扑花归。窗含远色通书幌，鱼拥香钩近石矶。(其八)\n泉沙软卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。(其九)\n边让今朝忆蔡邕，无心裁曲卧春风。舍南有竹堪书字，老去溪头作钓翁。(其十)\n长峦谷口倚嵇家，白昼千峰老翠华。自履藤鞋收石蜜，手牵苔絮长莼花。(其十一)\n松溪黑水新龙卵，桂洞生硝旧马牙。谁遣虞卿裁道帔，轻绡一匹染朝霞。(其十二)\n小树开朝径，长茸湿夜烟。柳花惊雪浦，麦雨涨溪田。古刹疏钟度，遥岚破月悬。沙头敲石火，烧竹照渔船。(其十三)\n"}
{"title": "宿桐庐江寄广陵旧游", "industry": "唐代", "author": "孟浩然", "content": "\n山暝闻猿愁，沧江急夜流。(闻 一作：听)风鸣两岸叶，月照一孤舟。建德非吾土，维扬忆旧游。还将两行泪，遥寄海西头。\n"}
{"title": "子夜歌·人生愁恨何能免", "industry": "五代", "author": "李煜", "content": "\n人生愁恨何能免，销魂独我情何限！故国梦重归，觉来双泪垂。高楼谁与上？长记秋晴望。往事已成空，还如一梦中。\n"}
{"title": "立春日感怀", "industry": "明代", "author": "于谦", "content": "\n年去年来白发新，匆匆马上又逢春。关河底事空留客？岁月无情不贷人。一寸丹心图报国，两行清泪为思亲。孤怀激烈难消遣，漫把金盘簇五辛。\n"}
{"title": "浣溪沙·伏雨朝寒愁不胜", "industry": "清代", "author": "纳兰性德", "content": "\n伏雨朝寒愁不胜，那能还傍杏花行。去年高摘斗轻盈。漫惹炉烟双袖紫，空将酒晕一衫青。人间何处问多情。\n"}
{"title": "忆江南·衔泥燕", "industry": "唐代", "author": "牛峤", "content": "\n衔泥燕，飞到画堂前。占得杏梁安稳处，体轻唯有主人怜，堪羡好因缘。\n"}
{"title": "塞下曲", "industry": "唐代", "author": "王昌龄", "content": "\n饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。\n"}
{"title": "金缕曲·赠梁汾", "industry": "清代", "author": "纳兰性德", "content": "\n德也狂生耳！偶然间、淄尘京国，乌衣门第。有酒惟浇赵州土，谁会成生此意？不信道、遂成知己。青眼高歌俱未老，向尊前、拭尽英雄泪。君不见，月如水。共君此夜须沉醉。且由他、娥眉谣诼，古今同忌。身世悠悠何足问，冷笑置之而已！寻思起、从头翻悔。一日心期千劫在，后身缘、恐结他生里。然诺重，君须记。\n"}
{"title": "离亭燕·一带江山如画", "industry": "宋代", "author": "张昪", "content": "\n一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。\n"}
{"title": "忆秦娥", "industry": "宋代", "author": "张元干", "content": "\n桃花萼。雨肥红绽东风恶。东风恶。长亭无寐，短书难托。\n\n征衫辜负深闺约。禁烟时候春罗薄。春罗薄。多应消瘦，可堪梳掠。\n"}
{"title": "摊破浣溪沙·病起萧萧两鬓华", "industry": "宋代", "author": "李清照", "content": "\n病起萧萧两鬓华，卧看残月上窗纱。豆蔻连梢煎熟水，莫分茶。枕上诗书闲处好，门前风景雨来佳。终日向人多酝藉，木犀花。\n"}
{"title": "元日", "industry": "唐代", "author": "温庭筠", "content": "\n神耀破氛昏，新阳入晏温。绪风调玉吹，端日应铜浑。\n\n威凤跄瑶簴，升龙护璧门。雨旸春令煦，裘冕晬容尊。\n"}
{"title": "宫词 / 宫中词", "industry": "唐代", "author": "朱庆馀", "content": "\n寂寂花时闭院门，美人相并立琼轩。 含情欲说宫中事，鹦鹉前头不敢言。\n"}
{"title": "钓鱼湾", "industry": "唐代", "author": "储光羲", "content": "\n垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。\n"}
{"title": "国风·唐风·羔裘", "industry": "先秦", "author": "佚名", "content": "\n羔裘豹祛，自我人居居。岂无他人？维子之故。羔裘豹褎，自我人究究。岂无他人？维子之好。\n"}
{"title": "燕歌行二首·其二", "industry": "魏晋", "author": "曹丕", "content": "\n别日何易会日难，山川悠远路漫漫。郁陶思君未敢言，寄声浮云往不还。涕零雨面毁形颜，谁能怀忧独不叹。展诗清歌仰自宽，乐往哀来摧肺肝。耿耿伏枕不能眠，披衣出户步东西。仰看星月观云间，飞鸽晨鸣声可怜，留连顾怀不能存。\n"}
{"title": "蝶恋花·醉别西楼醒不记", "industry": "宋代", "author": "晏几道", "content": "\n醉别西楼醒不记。春梦秋云，聚散真容易。斜月半窗还少睡。画屏闲展吴山翠。 衣上酒痕诗里字。点点行行，总是凄凉意。红烛自怜无好计。夜寒空替人垂泪。\n"}
{"title": "晚登三山还望京邑", "industry": "南北朝", "author": "谢朓", "content": "\n灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变？\n"}
{"title": "和张仆射塞下曲六首", "industry": "唐代", "author": "卢纶", "content": "\n鹫翎金仆姑，燕尾绣蝥弧。独立扬新令，千营共一呼。\n林暗草惊风，将军夜引弓。平明寻白羽，没在石棱中。\n月黑雁飞高，单于夜遁逃。欲将轻骑逐，大雪满弓刀。\n野幕敞琼筵，羌戎贺劳旋。醉和金甲舞，雷鼓动山川。\n调箭又呼鹰，俱闻出世能。奔狐将迸雉，扫尽古丘陵。\n亭亭七叶贵，荡荡一隅清。他日题麟阁，唯应独不名。\n"}
{"title": "寄外征衣", "industry": "唐代", "author": "陈玉兰", "content": "\n夫戍边关妾在吴，西风吹妾妾忧夫。一行书信千行泪，寒到君边衣到无？\n"}
{"title": "唐多令·柳絮", "industry": "清代", "author": "曹雪芹", "content": "\n粉堕百花洲，香残燕子楼。一团团、逐队成球。飘泊亦如人命薄，空缱绻，说风流。草木也知愁，韶华竟白头。叹今生、谁舍谁收！嫁与东风春不管，凭尔去，忍淹留！\n"}
{"title": "七夕", "industry": "唐代", "author": "罗隐", "content": "\n络角星河菡萏天，一家欢笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。\n"}
{"title": "别离", "industry": "唐代", "author": "陆龟蒙", "content": "\n丈夫非无泪，不洒离别间。杖剑对尊酒，耻为游子颜。蝮蛇一螫手，壮士即解腕。所志在功名，离别何足叹。\n"}
{"title": "嘲王历阳不肯饮酒", "industry": "唐代", "author": "李白", "content": "\n地白风色寒，雪花大如手。笑杀陶渊明，不饮杯中酒。 浪抚一张琴，虚栽五株柳。空负头上巾，吾于尔何有。\n"}
{"title": "渔家傲·小雨纤纤风细细", "industry": "宋代", "author": "朱服", "content": "\n小雨纤纤风细细，万家杨柳青烟里。恋树湿花飞不起，愁无比，和春付与东流水。九十光阴能有几？金龟解尽留无计。寄语东阳沽酒市，拼一醉，而今乐事他年泪。\n"}
{"title": "风入松·听风听雨过清明", "industry": "宋代", "author": "吴文英", "content": "\n听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。 西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。\n"}
{"title": "踏莎行·小径红稀", "industry": "宋代", "author": "晏殊", "content": "\n小径红稀，芳郊绿遍。高台树色阴阴见。春风不解禁杨花，蒙蒙乱扑行人面。(蒙 通：濛)翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。\n"}
{"title": "青青陵上柏", "industry": "两汉", "author": "佚名", "content": "\n青青陵上柏，磊磊涧中石。人生天地间，忽如远行客。斗酒相娱乐，聊厚不为薄。驱车策驽马，游戏宛与洛。洛中何郁郁，冠带自相索。长衢罗夹巷，王侯多第宅。两宫遥相望，双阙百余尺。极宴娱心意，戚戚何所迫？\n"}
{"title": "忆江南·多少泪", "industry": "五代", "author": "李煜", "content": "\n多少泪，沾袖复横颐。心事莫将和泪滴，凤笙休向月明吹，肠断更无疑。\n"}
{"title": "无题·凤尾香罗薄几重", "industry": "唐代", "author": "李商隐", "content": "\n凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。斑骓只系垂杨岸，何处西南任好风。(任 一作：待)\n"}
{"title": "重阳席上赋白菊", "industry": "唐代", "author": "白居易", "content": "\n满园花菊郁金黄，中有孤丛色似霜。 还似今朝歌酒席，白头翁入少年场。\n"}
{"title": "洛桥晚望", "industry": "唐代", "author": "孟郊", "content": "\n天津桥下冰初结，洛阳陌上人行绝。 榆柳萧疏楼阁闲，月明直见嵩山雪。\n"}
{"title": "吊白居易", "industry": "唐代", "author": "李忱", "content": "\n缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。\n"}
{"title": "破窑赋 / 寒窑赋 / 劝世章", "industry": "宋代", "author": "吕蒙正", "content": "\n\n　　天有不测风云，人有旦夕祸福。蜈蚣百足，行不及蛇；雄鸡两翼，飞不过鸦。马有千里之程，无骑不能自往；人有冲天之志，非运不能自通。\n　　盖闻：人生在世，富贵不能淫，贫贱不能移。文章盖世，孔子厄于陈邦；武略超群，太公钓于渭水。颜渊命短，殊非凶恶之徒；盗跖年长，岂是善良之辈。尧帝明圣，却生不肖之儿；瞽叟愚顽，反生大孝之子。张良原是布衣，萧何称谓县吏。晏子身无五尺，封作齐国宰相；孔明卧居草庐，能作蜀汉军师。楚霸虽雄，败于乌江自刎；汉王虽弱，竟有万里江山。李广有射虎之威，到老无封；冯唐有乘龙之才，一生不遇。韩信未遇之时，无一日三餐，及至遇行，腰悬三尺玉印，一旦时衰，死于阴人之手。\n　　有先贫而后富，有老壮而少衰。满腹文章，白发竟然不中；才疏学浅，少年及第登科。深院宫娥，运退反为妓妾；风流妓女，时来配作夫人。\n　　青春美女，却招愚蠢之夫；俊秀郎君，反配粗丑之妇。蛟龙未遇，潜水于鱼鳖之间；君子失时，拱手于小人之下。衣服虽破，常存仪礼之容；面带忧愁，每抱怀安之量。时遭不遇，只宜安贫守份；心若不欺，必然扬眉吐气。初贫君子，天然骨骼生成；乍富小人，不脱贫寒肌体。\n　　天不得时，日月无光；地不得时，草木不生；水不得时，风浪不平；人不得时，利运不通。注福注禄，命里已安排定，富贵谁不欲？人若不依根基八字，岂能为卿为相？\n　　吾昔寓居洛阳，朝求僧餐，暮宿破窖，思衣不可遮其体，思食不可济其饥，上人憎，下人厌，人道我贱，非我不弃也。今居朝堂，官至极品，位置三公，身虽鞠躬于一人之下，而列职于千万人之上，有挞百僚之杖，有斩鄙吝之剑，思衣而有罗锦千箱，思食而有珍馐百味，出则壮士执鞭，入则佳人捧觞，上人宠，下人拥。人道我贵，非我之能也，此乃时也、运也、命也。\n　　嗟呼！人生在世，富贵不可尽用，贫贱不可自欺，听由天地循环，周而复始焉。\n\n　　天地有常用，日月有常明，四时有常序，鬼神有常灵。天有宝，日月星辰。地有宝，五谷金银。家有宝，孝子贤孙。国有宝，正直忠良。合天道，则天府鉴临。合地道，则地府消愆。合人道，则民用和睦。三道既合，祸去福来。天地和，则万物生。地道和，则万物兴。父子和，而家有济。夫妇和，而义不分。\n　　时势不可尽倚，贫穷不可尽欺，世事翻来覆去，须当周而复始。\n　　余者，居洛阳之时，朝投僧寺，夜宿破窑。布衣不能遮其体，饘粥不能充其饥。上人嫌，下人憎，皆言余之贱也，余曰：非贱也，乃时也，运也，命也。余后登高及第，入中书，官至极品，位列三公，思衣则有绮罗千箱，思食则有百味珍馐，有挞百僚之杖，有斩佞臣之剑，出则壮士执鞭，入则佳人扶袂，廪有余粟，库有余财，人皆言余之贵也，余曰：非贵也，乃时也，运也，命也。\n　　蛟龙未遇，暂居云雾之间。君子失时，屈守小人之下。命运未通，被愚人之轻弃。时运未到，被小人之欺凌。初贫君子，自怨骨格风流。乍富小人，不脱俗人体态。生平结交惟结心，莫论富贵贫贱。深得千金，而不为贵，得人一语，而胜千金。吾皆悼追无恨人，富贵须当长保守，\n　　苏秦未遇，归家时，父母憎，兄弟恶，嫂不下玑，妻不愿炊，然衣锦归故里，马壮人强，萤光彩布，兄弟含笑出户迎，妻嫂下阶倾己顾，苏秦本是旧苏秦，昔日何陈今何亲。自家骨肉尚如此，何况区区陌路人，抑犹未也。\n　　文章冠世，孔子尚厄于陈邦。武略超群，太公曾钓于渭水。颜回命短，岂是凶暴之徒。盗柘年长，自非贤良之辈。帝尧天圣，却养不肖之男。瞽叟顽嚣，反生大孝之子。甘罗十二为宰相，买臣五十作公卿。晏婴身长五尺，封为齐国宰相。韩信力无缚鸡，立为汉朝贤臣，未遇之时，口无一日瓮飧，及至兴通，身受齐王将印，吓燕取赵，统百万雄兵，一旦时休，卒于阴人之毒手。李广有射虎之威，到老无封。冯唐有安邦之志，一世无遇。\n　　上古圣贤，不掌阴阳之数。今日儒士，岂离否泰之中。腰金衣紫，都生贫贱之家。草履毛鞋，都是富豪之裔。有贫贱，而后有富贵。有小壮，而后有老衰。人能学积善，家有余庆。青春美女，反招愚独之夫。俊秀才郎，竟配丑貌之妇。五男二女，老来一身全无。万贯千金，死后离乡别井。才疏学浅，少年及第登科。满腹文章，到老终身不第。或富贵，或贫贱，皆由命理注定。\n　　若天不得时，则日月无光。地不得时，则草木不生。水不得时，则波浪不静。人不得时，则命运不通。若无根本八字，岂能为卿为相。一生皆由命，半点不由人。\n　　蜈蚣多足，不及蛇灵。雄鸡有翼，飞不及鸦。马有千里之驰，非人不能自往。人有千般巧计，无运不能自达。\n　　吾敬为此劝世文也。\n"}
{"title": "言志", "industry": "明代", "author": "唐寅", "content": "\n不炼金丹不坐禅，不为商贾不耕田。闲来写就青山卖，不使人间造孽钱。\n"}
{"title": "如梦令·道是梨花不是", "industry": "宋代", "author": "严蕊", "content": "\n道是梨花不是。道是杏花不是。白白与红红，别是东风情味。曾记，曾记，人在武陵微醉。\n"}
{"title": "燕山亭·北行见杏花", "industry": "宋代", "author": "赵佶", "content": "\n裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院 一作：问院)凭寄离恨重重，者双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。\n"}
{"title": "登楼赋", "industry": "两汉", "author": "王粲", "content": "\n　　登兹楼以四望兮，聊暇日以销忧。览斯宇之所处兮，实显敞而寡仇。挟清漳之通浦兮， 倚曲沮之长洲。背坟衍之广陆兮，临皋隰之沃流。北弥陶牧，西接昭邱。华实蔽野，黍稷盈 畴。虽信美而非吾土兮，曾何足以少留！ \n　　遭纷浊而迁逝兮，漫逾纪以迄今。情眷眷而怀归兮，孰忧思之可任？凭轩槛以遥望兮， 向北风而开襟。平原远而极目兮，蔽荆山之高岑。路逶迤而修迥兮，川既漾而济深。悲旧乡 之壅隔兮，涕横坠而弗禁。昔尼父之在陈兮，有归欤之叹音。钟仪幽而楚奏兮，庄舄显而越 吟。人情同于怀土兮，岂穷达而异心！ \n　　惟日月之逾迈兮，俟河清其未极。冀王道之一平兮，假高衢而骋力。惧匏瓜之徒悬兮， 畏井渫之莫食。步栖迟以徙倚兮，白日忽其将匿。风萧瑟而并兴兮，天惨惨而无色。兽狂顾 以求群兮，鸟相鸣而举翼，原野阒其无人兮，征夫行而未息。心凄怆以感发兮，意忉怛而惨恻。循阶除而下降兮，气交愤于胸臆。夜参半而不寐兮，怅盘桓以反侧。 \n"}
{"title": "旅宿", "industry": "唐代", "author": "杜牧", "content": "\n旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。沧江好烟月，门系钓鱼船。\n"}
{"title": "雄雉", "industry": "先秦", "author": "佚名", "content": "\n雄雉于飞，泄泄其羽。我之怀矣，自诒伊阻。雄雉于飞，下上其音。展矣君子，实劳我心。瞻彼日月，悠悠我思。道之云远，曷云能来？百尔君子，不知德行。不忮不求，何用不臧？\n"}
{"title": "初入淮河四绝句·其三", "industry": "宋代", "author": "杨万里", "content": "\n两岸舟船各背驰，波痕交涉亦难为。只余鸥鹭无拘管，北去南来自在飞。\n"}
{"title": "相见欢·金陵城上西楼", "industry": "宋代", "author": "朱敦儒", "content": "\n金陵城上西楼，倚清秋。万里夕阳垂地，大江流。中原乱，簪缨散，几时收？试倩悲风吹泪，过扬州。\n"}
{"title": "更漏子·柳丝长", "industry": "宋代", "author": "晏几道", "content": "\n柳丝长，桃叶小。深院断无人到。红日淡，绿烟晴。流莺三两声。 雪香浓，檀晕少。枕上卧枝花好。春思重，晓妆迟。寻思残梦时。\n"}
{"title": "赠白马王彪·并序", "industry": "魏晋", "author": "曹植", "content": "\n　　\n　　谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长。顾瞻恋城阙，引领情内伤。\n　　太谷何寥廓，山树郁苍苍。霖雨泥我涂，流潦浩纵横。中逵绝无轨，改辙登高岗。修坂造云日，我马玄以黄。\n　　玄黄犹能进，我思郁以纡。郁纡将何念，亲爱在离居。本图相与偕，中更不克俱。鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔止踟蹰。(衡轭 通：衡扼)\n　　踟蹰亦何留？相思无终极。秋风发微凉，寒蝉鸣我侧。原野何萧条，白日忽西匿。归鸟赴乔林，翩翩厉羽翼。孤兽走索群，衔草不遑食。感物伤我怀，抚心长太息。\n　　太息将何为，天命与我违。奈何念同生，一往形不归。孤魂翔故域，灵柩寄京师。存者忽复过，亡殁身自衰。人生处一世，去若朝露晞。年在桑榆间，影响不能追。自顾非金石，咄唶令心悲。\n　　心悲动我神，弃置莫复陈。丈夫志四海，万里犹比邻。恩爱苟不亏，在远分日亲。何必同衾帱，然后展慇懃。忧思成疾疢，无乃儿女仁。仓卒骨肉情，能不怀苦辛？\n　　苦辛何虑思，天命信可疑。虚无求列仙，松子久吾欺。变故在斯须，百年谁能持？离别永无会，执手将何时？王其爱玉体，俱享黄髪期。收泪即长路，援笔从此辞。\n"}
{"title": "端午日赐衣", "industry": "唐代", "author": "杜甫", "content": "\n宫衣亦有名，端午被恩荣。细葛含风软，香罗叠雪轻。 自天题处湿，当暑著来清。意内称长短，终身荷圣情。\n"}
{"title": "金陵望汉江", "industry": "唐代", "author": "李白", "content": "\n汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。我君混区宇，垂拱众流安。今日任公子，沧浪罢钓竿。\n"}
{"title": "留别王侍御维 / 留别王维", "industry": "唐代", "author": "孟浩然", "content": "\n寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。\n"}
{"title": "对楚王问", "industry": "先秦", "author": "宋玉", "content": "\n　　楚襄王问于宋玉曰：“先生其有遗行与？何士民众庶不誉之甚也！”\n　　宋玉对曰：“唯，然，有之！愿大王宽其罪，使得毕其辞。客有歌于郢中者，其始曰《下里》、《巴人》，国中属而和者数千人。其为《阳阿》、《薤露》，国中属而和者数百人。其为《阳春》、《白雪》，国中有属而和者，不过数十人。引商刻羽，杂以流徵，国中属而和者，不过数人而已。是其曲弥高，其和弥寡。\n　　故鸟有凤而鱼有鲲。凤皇上击九千里，绝云霓，负苍天，足乱浮云，翱翔乎杳冥之上。夫蕃篱之鷃，岂能与之料天地之高哉？鲲鱼朝发昆仑之墟，暴鬐于碣石，暮宿于孟诸。夫尺泽之鲵，岂能与之量江海之大哉？故非独鸟有凤而鱼有鲲，士亦有之。夫圣人瑰意琦行，超然独处，世俗之民，又安知臣之所为哉？” \n"}
{"title": "水调歌头·题西山秋爽图", "industry": "清代", "author": "纳兰性德", "content": "\n空山梵呗静，水月影俱沉。悠然一境人外，都不许尘侵。岁晚忆曾游处，犹记半竿斜照，一抹界疏林。绝顶茅庵里，老衲正孤吟。云中锡，溪头钓，涧边琴。此生著几两屐，谁识卧游心？准拟乘风归去，错向槐安回首，何日得投簪。布袜青鞋约，但向画图寻。\n"}
{"title": "王勃故事", "industry": "宋代", "author": "宋祁", "content": "\n九月九日都督大宴滕王阁，宿命其婿作序以夸客，因出纸笔遍请客，莫敢当，至勃，泛然不辞。都督怒，起更衣，遣吏伺其文辄报。一再报，语益奇，乃矍然曰：“天才也!”请遂成文，极欢罢。勃属文，初不精思，先磨墨数升，则酣饮，引被覆面卧，及寤，援笔成篇，不易一字，时人谓勃为腹稿。\n"}
{"title": "潇湘神·斑竹枝", "industry": "唐代", "author": "刘禹锡", "content": "\n斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。\n"}
{"title": "出郊", "industry": "明代", "author": "杨慎", "content": "\n高田如楼梯，平田如棋局。白鹭忽飞来，点破秧针绿。\n"}
{"title": "骤雨打新荷", "industry": "金朝", "author": "元好问", "content": "\n绿叶阴浓，遍池亭水阁，偏趁凉多。海榴初绽，朵朵簇红罗。老燕携雏弄语，有高柳鸣蝉相和。骤雨过，珍珠乱撒，打遍新荷。人生百年有几，念良辰美景，休放虚过。穷通前定，何用苦张罗。命友邀宾玩赏，对芳樽浅酌低歌。且酩酊，任他两轮日月，来往如梭。\n"}
{"title": "十二月十五夜", "industry": "清代", "author": "袁枚", "content": "\n沉沉更鼓急，渐渐人声绝。吹灯窗更明，月照一天雪。\n"}
{"title": "谢池春·壮岁从戎", "industry": "宋代", "author": "陆游", "content": "\n壮岁从戎，曾是气吞残虏。阵云高、狼烽夜举。朱颜青鬓，拥雕戈西戍。笑儒冠、自来多误。 功名梦断，却泛扁舟吴楚。漫悲歌、伤怀吊古。烟波无际，望秦关何处。叹流年、又成虚度。\n"}
{"title": "少年游·润州作", "industry": "宋代", "author": "苏轼", "content": "\n去年相送，余杭门外，飞雪似杨花。今年春尽，杨花似雪，犹不见还家。对酒卷帘邀明月，风露透窗纱。恰似姮娥怜双燕，分明照、画梁斜。\n"}
{"title": "清平调·其三", "industry": "唐代", "author": "李白", "content": "\n名花倾国两相欢，长得君王带笑看。解释春风无限恨，沉香亭北倚阑干。\n"}
{"title": "临江仙·庭院深深深几许", "industry": "宋代", "author": "李清照", "content": "\n\n庭院深深深几许？云窗雾阁常扃。柳梢梅萼渐分明。春归秣陵树，人老建康城。感月吟风多少事，如今老去无成。谁怜憔悴更凋零。试灯无意思，踏雪没心情。(试灯无意思，踏雪没心情 一作：灯花空结蕊，离别共伤情)\n"}
{"title": "神童诗", "industry": "宋代", "author": "汪洙", "content": "\n天子重英豪，文章教尔曹；万般皆下品，惟有读书高。少小须勤学，文章可立身；满朝朱紫贵，尽是读书人。学问勤中得，萤窗万卷书；三冬今足用，谁笑腹空虚。自小多才学，平生志气高；别人怀宝剑，我有笔如刀。朝为田舍郎，暮登天子堂；将相本无种，男儿当自强。学乃身之宝，儒为席上珍；君看为宰相，必用读书人。莫道儒冠误，诗书不负人；达而相天下，穷则善其身。遗子满赢金，何如教一经；姓名书锦轴，朱紫佐朝廷。古有千文义，须知学后通；圣贤俱间出，以此发蒙童。神童衫子短．袖大惹春风；未去朝天子，先来谒相公。年纪虽然小，文章日渐多；待看十五六，一举便登科。大比因时举，乡书以类升；名题仙桂籍，天府快先登。喜中青钱选，才高压俊英；萤窗新脱迹，雁塔早题名。年小初登第，皇都得意回；禹门三级浪，平地一声雷。一举登科目，双亲未老时；锦衣归故里，端的是男儿。玉殿传金榜，君恩赐状头；英雄三百辈，附我步瀛洲。慷慨丈夫志，生当忠孝门；为官须作相，及第必争先。宫殿召绕耸，街衢竞物华；风云今际会，千古帝王家。日月光天德，山河壮帝居；太平无以报，愿上万年书。久旱逢甘雨，他乡遇故知；洞房花烛夜，金榜题名时。土脉阳和动，韶华满眼新；一支梅破腊，万象渐回春。柳色浸衣绿，桃花映酒红；长安游冶子，日日醉春风。淑景余三月，莺花已半稀；浴沂谁氏子，三叹咏而归。数点雨余雨，一番寒食寒；杜鹃花发处，血泪染成丹。春到清明好，晴天锦绣纹；年年当此节，底事雨纷纷。风阁黄昏夜，开轩内晚凉；月华在户白，何处递荷香？一雨初收霁，金风特送凉；书窗应自爽，灯火夜偏长。庭下陈瓜果，云端闻彩车；争如郝隆子，只晒腹中书。九日龙山饮，黄花笑逐臣；醉看风落帽，舞爱月留人。昨日登高罢，今朝再举觞；菊荷何太苦，遭此两重阳。北帝方行令，天晴爱日和；农工新筑土，天庆纳嘉禾。檐外三竿日，新添一线长；登台观气象，云物喜呈祥。冬天更筹尽，春附斗柄回；寒暄一夜隔，客鬓两年催。解落三秋叶，能开二月花；过江千尺浪，入竹万杆斜。人在艳阳中，桃花映面红；年年二三月，底事笑春风。院落沉沉晓，花开白雪香；一枝轻带雨，泪湿贵妃妆。枝缀霜葩白，无言笑晓凤；清芳谁是侣，色间小桃红。倾国姿容别，多开富贵家；临轩一赏后，轻薄万千花。墙角一枝梅，凌寒独自开；遥知不是雪，为有暗香来。柯干如金石，心坚耐岁寒；平生谁结友，宜共竹松看。居可无君子，交情耐岁寒；春风频动处，日日报平安。春水满泗泽，夏云多奇峰；秋月扬明辉，冬岭秀孤松。诗酒琴棋客，风花雪月天；有名闲富贵，无事散神仙。道院迎仙客，书道隐相儒；庭裁栖凤竹，池养化龙鱼。春游芳草地，夏赏绿荷池；秋饮黄花酒，冬吟白雪诗。\n"}
{"title": "朝中措·平山堂", "industry": "宋代", "author": "欧阳修", "content": "\n平山栏槛倚晴空，山色有无中。手种堂前垂柳，别来几度春风？文章太守，挥毫万字，一饮千钟。行乐直须年少，尊前看取衰翁。(前 通：樽)\n"}
{"title": "木兰花·城上风光莺语乱", "industry": "宋代", "author": "钱惟演", "content": "\n城上风光莺语乱，城下烟波春拍岸。绿杨芳草几时休，泪眼愁肠先已断。情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。\n"}
{"title": "清平乐·采芳人杳", "industry": "宋代", "author": "张炎", "content": "\n采芳人杳，顿觉游情少。客里看春多草草，总被诗愁分了。去年燕子天涯，今年燕子谁家？ 三月休听夜雨，如今不是催花。\n"}
{"title": "思远人·红叶黄花秋意晚", "industry": "宋代", "author": "晏几道", "content": "\n红叶黄花秋意晚，千里念行客。飞云过尽，归鸿无信，何处寄书得。 泪弹不尽临窗滴。就砚旋研墨。渐写到别来，此情深处，红笺为无色。\n"}
{"title": "长安晚秋 / 秋望 / 秋夕", "industry": "唐代", "author": "赵嘏", "content": "\n云雾凄凉拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。\n"}
{"title": "山行留客", "industry": "唐代", "author": "张旭", "content": "\n山光物态弄春辉，莫为轻阴便拟归。 纵使晴明无雨色，入云深处亦沾衣。\n"}
{"title": "出其东门", "industry": "先秦", "author": "佚名", "content": "\n出其东门，有女如云。虽则如云，匪我思存。缟衣綦巾，聊乐我员。出其闉闍，有女如荼。虽则如荼，匪我思且。缟衣茹藘，聊可与娱。\n"}
{"title": "伶官传序", "industry": "宋代", "author": "欧阳修", "content": "\n　　呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。\n　　世言晋王之将终也，以三矢赐庄宗而告之曰：“梁，吾仇也；燕王，吾所立，契丹与吾约为兄弟，而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。\n　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归，至于誓天断发，泣下沾襟，何其衰也！岂得之难而失之易欤？抑本其成败之迹， 而皆自于人欤？《书》曰：“满招损，谦受益。” 忧劳可以兴国，逸豫可以亡身，自然之理也。\n　　故方其盛也，举天下豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！\n"}
{"title": "哀郢", "industry": "先秦", "author": "屈原", "content": "\n皇天之不纯命兮，何百姓之震愆。民离散而相失兮，方仲春而东迁。去故乡而就远兮，遵江夏以流亡。出国门而轸怀兮，甲之朝吾以行。发郢都而去闾兮，怊荒忽之焉极。楫齐杨以容与兮，哀见君而不再得。望长楸而太息兮，涕淫淫其若霰。过夏首而西浮兮，顾龙门而不见。心婵媛而伤怀兮，眇不知其所蹠。顺风波以从流兮，焉洋洋而为客。凌阳侯之泛滥兮，忽翱翔之焉薄。心絓结而不解兮，思蹇产而不释。将运舟而下浮兮，上洞庭而下江。去终古之所居兮，今逍遥而来东。羌灵魂之欲归兮，何须臾而忘反。背夏浦而西思兮，哀故都之日远。登大坟以远望兮，聊以舒吾忧心。哀州土之平乐兮，悲江介之遗风。当陵阳之焉至兮，淼南渡之焉如。曾不知夏之为丘兮，孰两东门之可芜。心不怡之长久兮，忧与愁其相接。惟郢路之辽远兮，江与夏之不可涉。忽若去不信兮，至今九年而不复。惨郁郁而不通兮，蹇侘傺而含戚。外承欢之汋约兮，谌荏弱而难持。忠湛湛而愿进兮，妒被离而障之。尧舜之抗行兮，瞭杳杳而薄天。众谗人之嫉妒兮，被以不慈之伪名。憎愠惀之修美兮，好夫人之慷慨。众踥蹀而日进兮，美超远而逾迈。乱曰：曼余目以流观兮，冀一反之何时。鸟飞反故乡兮，狐死必首丘。信非吾罪而弃逐兮，何日夜而忘之。\n"}
{"title": "中秋月·中秋月", "industry": "明代", "author": "徐有贞", "content": "\n中秋月。月到中秋偏皎洁。偏皎洁，知他多少，阴晴圆缺。阴晴圆缺都休说，且喜人间好时节。好时节，愿得年年，常见中秋月。\n"}
{"title": "声声慢", "industry": "宋代", "author": "王沂孙", "content": "\n高寒户牖，虚白尊罍，千山尽入孤光。玉影如空，天葩暗落清香。平生此兴不浅，记当年、独据胡床。怎知道，是岁华换却，处处堪伤。\n\n已是南楼曲断，纵疏花淡月，也只凄凉。冷雨斜风，何况独掩西窗。天涯故人总老，谩相思、永夜相望。断梦远，趁秋声、一片渡江。\n"}
{"title": "不见", "industry": "唐代", "author": "杜甫", "content": "\n不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白好归来。\n"}
{"title": "宿业师山房期丁大不至 / 宿业师山房待丁大不至", "industry": "唐代", "author": "孟浩然", "content": "\n夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。\n"}
{"title": "国风·郑风·有女同车", "industry": "先秦", "author": "佚名", "content": "\n有女同车，颜如舜华。将翱将翔，佩玉琼琚。彼美孟姜，洵美且都。有女同行，颜如舜英。将翱将翔，佩玉将将。彼美孟姜，德音不忘。\n"}
{"title": "唐雎说信陵君", "industry": "先秦", "author": "佚名", "content": "\n　　信陵君杀晋鄙，救邯郸，破秦人，存赵国，赵王自郊迎。\n　　唐雎谓信陵君曰：“臣闻之曰：事有不可知者，有不可不知者；有不可忘者，有不可不忘者。”信陵君曰：“何谓也？”对曰：“人之憎我也，不可不知也；吾憎人也，不可得而知也。人之有德于我也，不可忘也；吾有德于人也，不可不忘也。今君杀晋鄙，救邯郸，破秦人，存赵国，此大德也。今赵王自郊迎，卒然见赵王，愿君之忘之也。”信陵君曰：“无忌谨受教。” \n"}
{"title": "踏莎行·自沔东来丁未元日至金陵江上感梦而作", "industry": "宋代", "author": "姜夔", "content": "\n燕燕轻盈，莺莺娇软，分明又向华胥见。夜长争得薄情知？春初早被相思染。别后书辞，别时针线，离魂暗逐郎行远。淮南皓月冷千山，冥冥归去无人管。\n"}
{"title": "蝶恋花·海燕双来归画栋", "industry": "宋代", "author": "欧阳修", "content": "\n海燕双来归画栋。帘影无风，花影频移动。半醉腾腾春睡重。绿鬟堆枕香云拥。 翠被双盘金缕凤。忆得前春，有个人人共。花里黄莺时一弄。日斜惊起相思梦。\n"}
{"title": "采桑子·清明上巳西湖好", "industry": "宋代", "author": "欧阳修", "content": "\n清明上巳西湖好，满目繁华。争道谁家。绿柳朱轮走钿车。 游人日暮相将去，醒醉喧哗。路转堤斜。直到城头总是花。\n"}
{"title": "怨歌行", "industry": "两汉", "author": "班婕妤", "content": "\n新裂齐纨素，皎洁如霜雪。裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。\n"}
{"title": "咏史二首·其二", "industry": "唐代", "author": "李商隐", "content": "\n历览前贤国与家，成由勤俭破由奢。何须琥珀方为枕，岂得真珠始是车。远去不逢青海马，力穷难拔蜀山蛇。几人曾预南薰曲，终古苍梧哭翠华。\n"}
{"title": "马诗二十三首", "industry": "唐代", "author": "李贺", "content": "\n龙脊贴连钱，银蹄白踏烟。无人织锦韂，谁为铸金鞭。\n腊月草根甜，天街雪似盐。未知口硬软，先拟蒺藜衔。\n忽忆周天子，驱车上玉山。鸣驺辞凤苑，赤骥最承恩。\n此马非凡马，房星本是星。向前敲瘦骨，犹自带铜声。\n大漠沙如雪，燕山月似钩。何当金络脑，快走踏清秋。\n饥卧骨查牙，粗毛刺破花。鬣焦珠色落，发断锯长麻。\n西母酒将阑，东王饭已干。君王若燕去，谁为曳车辕？\n赤兔无人用，当须吕布骑。吾闻果下马，羁策任蛮儿。\n飂叔去匆匆，如今不豢龙。夜来霜压栈，骏骨折西风。\n催榜渡乌江，神骓泣向风。君王今解剑，何处逐英雄？\n内马赐宫人，银鞯刺麒麟。午时盐坂上，蹭蹬溘风尘。\n批竹初攒耳，桃花未上身。他时须搅阵，牵去借将军。\n宝玦谁家子，长闻侠骨香。堆金买骏骨，将送楚襄王。\n香幞赭罗新，盘龙蹙蹬鳞。回看南陌上，谁道不逢春？\n不从桓公猎，何能伏虎威？一朝沟陇出，看取拂云飞。\n唐剑斩隋公，拳毛属太宗。莫嫌金甲重，且去捉飘风。\n白铁锉青禾，砧间落细莎。世人怜小颈，金埒畏长牙。\n伯乐向前看，旋毛在腹间。只今掊白草，何日蓦青山？\n萧寺驮经马，元从竺国来。空知有善相，不解走章台。\n重围如燕尾，宝剑似鱼肠。欲求千里脚，先采眼中光。\n暂系腾黄马，仙人上彩楼。须鞭玉勒吏，何事谪高州？\n汉血到王家，随鸾撼玉珂。少君骑海上，人见是青骡。\n武帝爱神仙，烧金得紫烟。厩中皆肉马，不解上青天。\n"}
{"title": "北风", "industry": "先秦", "author": "佚名", "content": "\n北风其凉，雨雪其雱。惠而好我，携手同行。其虚其邪？既亟只且！北风其喈，雨雪其霏。惠而好我，携手同归。其虚其邪？既亟只且！莫赤匪狐，莫黑匪乌。惠而好我，携手同车。其虚其邪？既亟只且！\n"}
{"title": "上枢密韩太尉书", "industry": "宋代", "author": "苏辙", "content": "\n　　太尉执事：辙生好为文，思之至深。以为文者气之所形，然文不可以学而能，气可以养而致。孟子曰：“我善养吾浩然之气。”今观其文章，宽厚宏博，充乎天地之间，称其气之小大。太史公行天下，周览四海名山大川，与燕、赵间豪俊交游，故其文疏荡，颇有奇气。此二子者，岂尝执笔学为如此之文哉？其气充乎其中而溢乎其貌，动乎其言而见乎其文，而不自知也。　　辙生十有九年矣。其居家所与游者，不过其邻里乡党之人；所见不过数百里之间，无高山大野可登览以自广；百氏之书，虽无所不读，然皆古人之陈迹，不足以激发其志气。恐遂汩没，故决然舍去，求天下奇闻壮观，以知天地之广大。过秦、汉之故都，恣观终南、嵩、华之高，北顾黄河之奔流，慨然想见古之豪杰。至京师，仰观天子宫阙之壮，与仓廪、府库、城池、苑囿之富且大也，而后知天下之巨丽。见翰林欧阳公，听其议论之宏辩，观其容貌之秀伟，与其门人贤士大夫游，而后知天下之文章聚乎此也。太尉以才略冠天下，天下之所恃以无忧，四夷之所惮以不敢发，入则周公、召公，出则方叔、召虎。而辙也未之见焉。　　且夫人之学也，不志其大，虽多而何为？辙之来也，于山见终南、嵩、华之高，于水见黄河之大且深，于人见欧阳公，而犹以为未见太尉也。故愿得观贤人之光耀，闻一言以自壮，然后可以尽天下之大观而无憾者矣。　　辙年少，未能通习吏事。向之来，非有取于斗升之禄，偶然得之，非其所乐。然幸得赐归待选，使得优游数年之间，将以益治其文，且学为政。太尉苟以为可教而辱教之，又幸矣！\n"}
{"title": "春雁", "industry": "明代", "author": "王恭", "content": "\n春风一夜到衡阳，楚水燕山万里长。莫道春来便归去，江南虽好是他乡。\n"}
{"title": "虎求百兽", "industry": "两汉", "author": "刘向", "content": "\n荆宣王问群臣曰：“吾闻北方之畏昭奚恤也，果诚何如？”群臣莫对。江乙对曰：“虎求百兽而食之，得狐。狐曰：‘子无敢食我也！天帝使我长百兽。今子食我，是逆天帝命也！子以我为不信，吾为子先行，子随我后，观百兽之见我而敢不走乎？”虎以为然，故遂与之行。兽见之，皆走。虎不知兽畏己而走也，以为畏狐也。今王之地五千里，带甲百万，而专属之于昭奚恤，故北方之畏奚恤也，其实畏王之甲兵也！犹百兽之畏虎也！”\n"}
{"title": "中秋月·中秋月", "industry": "明代", "author": "徐有贞", "content": "\n中秋月。月到中秋偏皎洁。偏皎洁，知他多少，阴晴圆缺。阴晴圆缺都休说，且喜人间好时节。好时节，愿得年年，常见中秋月。\n"}
{"title": "雨中登岳阳楼望君山", "industry": "宋代", "author": "黄庭坚", "content": "\n投荒万死鬓毛斑，生出瞿塘滟滪关。未到江南先一笑，岳阳楼上对君山。\n满川风雨独凭栏，绾结湘娥十二鬟。可惜不当湖水面，银山堆里看青山。 \n"}
{"title": "清平乐·春晚", "industry": "宋代", "author": "王安国", "content": "\n留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。\n"}
{"title": "菩萨蛮·回文秋闺怨", "industry": "宋代", "author": "苏轼", "content": "\n井桐双照新妆冷，冷妆新照双桐井。羞对井花愁，愁花井对羞。影孤怜夜永，永夜怜孤影。楼上不宜秋，秋宜不上楼。\n"}
{"title": "临江仙·斗草阶前初见", "industry": "宋代", "author": "晏几道", "content": "\n斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。 流水便随春远，行云终与谁同。酒醒长恨锦屏空。相寻梦里路，飞雨落花中。\n"}
{"title": "安定城楼", "industry": "唐代", "author": "李商隐", "content": "\n迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鹓雏竟未休。\n"}
{"title": "荷花", "industry": "唐代", "author": "李商隐", "content": "\n都无色可并，不奈此香何。瑶席乘凉设，金羁落晚过。 回衾灯照绮，渡袜水沾罗。预想前秋别，离居梦棹歌。\n"}
{"title": "寄令狐郎中", "industry": "唐代", "author": "李商隐", "content": "\n嵩云秦树久离居，双鲤迢迢一纸书。 休问梁园旧宾客，茂陵秋雨病相如。\n"}
{"title": "岁暮", "industry": "唐代", "author": "杜甫", "content": "\n岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨？济时敢爱死？寂寞壮心惊！\n"}
{"title": "小雅·谷风", "industry": "先秦", "author": "佚名", "content": "\n习习谷风，维风及雨。将恐将惧，维予与女。将安将乐，女转弃予。习习谷风，维风及颓。将恐将惧，置予于怀。将安将乐，弃予如遗。习习谷风，维山崔嵬。无草不死，无木不萎。忘我大德，思我小怨。\n"}
{"title": "北门", "industry": "先秦", "author": "佚名", "content": "\n出自北门，忧心殷殷。终窭且贫，莫知我艰。已焉哉！天实为之，谓之何哉！王事适我，政事一埤益我。我入自外，室人交徧谪我。已焉哉！天实为之，谓之何哉！王事敦我，政事一埤遗我。我入自外，室人交徧摧我。已焉哉！天实为之，谓之何哉！\n"}
{"title": "鹧鸪天·别情", "industry": "宋代", "author": "聂胜琼", "content": "\n玉惨花愁出凤城，莲花楼下柳青青。尊前一唱阳关曲，别个人人第五程。寻好梦，梦难成。有谁知我此时情，枕前泪共阶前雨，隔个窗儿滴到明。\n"}
{"title": "大德歌·春", "industry": "元代", "author": "关汉卿", "content": "\n子规啼，不如归，道是春归人未归。几日添憔悴，虚飘飘柳絮飞。一春鱼雁无消息，则见双燕斗衔泥。\n"}
{"title": "酹江月·和友驿中言别", "industry": "宋代", "author": "文天祥", "content": "\n乾坤能大，算蛟龙元不是池中物。风雨牢愁无著处，那更寒蛩四壁。横槊题诗，登楼作赋，万事空中雪。江流如此，方来还有英杰。(寒蛩 一作：寒虫)堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。\n"}
{"title": "声声慢·秋声", "industry": "宋代", "author": "蒋捷", "content": "\n黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声？彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声！诉未了，把一半、分与雁声。\n"}
{"title": "客从远方来", "industry": "两汉", "author": "佚名", "content": "\n客从远方来，遗我一端绮。相去万余里，故人心尚尔。文采双鸳鸯，裁为合欢被。著以长相思，缘以结不解。以胶投漆中，谁能别离此？\n"}
{"title": "咏田家 / 伤田家", "industry": "唐代", "author": "聂夷中", "content": "\n二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。\n"}
{"title": "口号", "industry": "唐代", "author": "贾岛", "content": "\n中夜忽自起，汲此百尺泉。林木含白露，星斗在青天。\n"}
{"title": "长安夜雨", "industry": "唐代", "author": "薛逢", "content": "\n滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。\n"}
{"title": "为有", "industry": "唐代", "author": "李商隐", "content": "\n为有云屏无限娇，凤城寒尽怕春宵。 无端嫁得金龟婿，辜负香衾事早朝。\n"}
{"title": "送友人入蜀", "industry": "唐代", "author": "李白", "content": "\n见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必问君平。\n"}
{"title": "添字丑奴儿·窗前谁种芭蕉树", "industry": "宋代", "author": "李清照", "content": "\n窗前谁种芭蕉树，阴满中庭。阴满中庭。叶叶心心，舒卷有馀清。(馀 一作：情)伤心枕上三更雨，点滴霖霪。点滴霖霪。愁损北人，不惯起来听。\n"}
{"title": "杂诗二首", "industry": "魏晋", "author": "曹丕", "content": "\n漫漫秋夜长，烈烈北风凉。展转不能寐，披衣起彷徨。彷徨忽已久，白露沾我裳。俯视清水波，仰看明月光。天汉回西流，三五正纵横。草虫鸣何悲，孤雁独南翔。郁郁多悲思，绵绵思故乡。愿飞安得翼，欲济河无梁。向风长叹息，断绝我中肠。\n西北有浮云，亭亭如车盖。惜我时不遇，适与飘风会。吹我东南行，行行至吴会。吴会非吾乡，安能久留滞。弃置勿复陈，客子常畏人。\n"}
{"title": "绝句", "industry": "唐代", "author": "贾岛", "content": "\n海底有明月，圆于天上轮。得之一寸光，可买千里春。\n"}
{"title": "葛生", "industry": "先秦", "author": "佚名", "content": "\n葛生蒙楚，蔹蔓于野。予美亡此，谁与？独处？葛生蒙棘，蔹蔓于域。予美亡此，谁与？独息？角枕粲兮，锦衾烂兮。予美亡此，谁与？独旦？夏之日，冬之夜。百岁之后，归于其居。冬之夜，夏之日。百岁之后，归于其室。\n"}
{"title": "国风·郑风·褰裳", "industry": "先秦", "author": "佚名", "content": "\n子惠思我，褰裳涉溱。子不我思，岂无他人？狂童之狂也且！子惠思我，褰裳涉洧。子不我思，岂无他士？狂童之狂也且！\n"}
{"title": "别滁", "industry": "宋代", "author": "欧阳修", "content": "\n花光浓烂柳轻明，酌酒花前送我行。我亦且如常日醉，莫教弦管作离声。\n"}
{"title": "杂感", "industry": "清代", "author": "黄景仁", "content": "\n仙佛茫茫两未成，只知独夜不平鸣。风蓬飘尽悲歌气，泥絮沾来薄幸名。十有九人堪白眼，百无—用是书生。莫因诗卷愁成谶，春鸟秋虫自作声。\n"}
{"title": "念奴娇·天南地北", "industry": "元代", "author": "施耐庵", "content": "\n天南地北，问乾坤，何处可容狂客？借得山东烟水寨，来买凤城春色。翠袖围香，绛绡笼雪，一笑千金值。神仙体态，薄幸如何消得？想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。离愁万种，醉乡一夜头白。\n"}
{"title": "木兰花慢·滁州送范倅", "industry": "宋代", "author": "辛弃疾", "content": "\n老来情味减，对别酒，怯流年。况屈指中秋，十分好月，不照人圆。无情水都不管；共西风、只管送归船。秋晚莼鲈江上，夜深儿女灯前。征衫，便好去朝天，玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。\n"}
{"title": "浣溪沙·送梅庭老赴上党学官", "industry": "宋代", "author": "苏轼", "content": "\n门外东风雪洒裾，山头回首望三吴。不应弹铗为无鱼。上党从来天下脊，先生元是古之儒。时平不用鲁连书。\n"}
{"title": "长相思·长相思", "industry": "宋代", "author": "晏几道", "content": "\n长相思，长相思。若问相思甚了期，除非相见时。长相思，长相思。欲把相思说似谁，浅情人不知。\n"}
{"title": "赠头陀师", "industry": "唐代", "author": "刘商", "content": "\n少壮从戎马上飞，雪山童子未缁衣。 秋山年长头陀处，说我军前射虎归。\n"}
{"title": "塞下曲", "industry": "唐代", "author": "李益", "content": "\n伏波惟愿裹尸还，定远何须生入关。 莫遣只轮归海窟，仍留一箭射天山。\n"}
{"title": "归雁", "industry": "唐代", "author": "钱起", "content": "\n潇湘何事等闲回，水碧沙明两岸苔。 二十五弦弹夜月，不胜清怨却飞来。\n"}
{"title": "万山潭作", "industry": "唐代", "author": "孟浩然", "content": "\n垂钓坐磐石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。\n"}
{"title": "春中田园作", "industry": "唐代", "author": "王维", "content": "\n屋上春鸠鸣，村边杏花白。持斧伐远扬，荷锄觇泉脉。 归燕识故巢，旧人看新历。临觞忽不御，惆怅远行客。\n"}
{"title": "守岁", "industry": "唐代", "author": "李世民", "content": "\n暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。\n"}
{"title": "上林赋", "industry": "两汉", "author": "司马相如", "content": "\n　　亡是公听然而笑曰：“楚则失矣，而齐亦未为得也。夫使诸侯纳贡者，非为财币，所以述职也。封疆画界者，非为守御，所以禁淫也。今齐列为东藩，而外私肃慎，捐国逾限，越海而田，其于义固未可也。且二君之论，不务明君臣之义，正诸侯之礼，徒事争于游戏之乐，苑囿之大，欲以奢侈相胜，荒淫相越，此不可以扬名发誉，而适足以贬君自损也。\n　　“且夫齐楚之事，又乌足道乎！君未睹夫巨丽也，独不闻天子之上林乎？左苍梧，右西极。丹水更其南，紫渊径其北。终始灞浐，出入泾渭；酆镐潦潏，纡馀委蛇，经营乎其内。荡荡乎八川分流，相背而异态。东西南北，驰骛往来，出乎椒丘之阙，行乎洲淤之浦，经乎桂林之中，过乎泱漭之野。汩乎混流，顺阿而下，赴隘狭之口，触穹石，激堆埼，沸乎暴怒，汹涌澎湃。滭弗宓汩，逼侧泌瀄。横流逆折，转腾潎冽，滂濞沆溉。穹隆云桡，宛潬胶戾。逾波趋浥，涖涖下濑。批岩冲拥，奔扬滞沛。临坻注壑，瀺灂霣坠，沈沈隐隐，砰磅訇礚，潏潏淈淈，湁潗鼎沸。驰波跳沫，汩濦漂疾。悠远长怀，寂漻无声，肆乎永归。然后灏溔潢漾，安翔徐回，翯乎滈滈，东注太湖，衍溢陂池。于是乎鲛龙赤螭，??渐离，鰅鰫鳍鮀，禺禺魼鳎，揵鳍掉尾，振鳞奋翼，潜处乎深岩，鱼鳖讙声，万物众伙。明月珠子，的砾江靡。蜀石黄碝，水玉磊砢，磷磷烂烂，采色澔汗，藂积乎其中。鸿鹔鹄鸨，鴐 鹅属玉，交精旋目，烦鹜庸渠，箴疵?卢，群浮乎其上，泛淫泛滥，随风澹淡，与波摇荡，奄薄水渚，唼喋菁藻，咀嚼菱藕。\n　　“于是乎崇山矗矗，巃嵷崔巍，深林巨木，崭岩参嵳，九嵕嶻嶭。南山峨峨，岩陁甗崎，摧崣崛崎。振溪通谷，蹇产沟渎，谽呀豁閕。阜陵别岛，崴磈葨廆，丘虚堀礨，隐辚郁垒，登降施靡，陂池貏豸，沇溶淫鬻，散涣夷陆，亭皋千里，靡不被筑。揜以绿蕙，被以江蓠，糅以蘪芜，杂以留夷。布结缕，攒戾莎，揭车衡兰，槀本射干，茈姜蘘荷，葴持若荪，鲜支黄砾，蒋苎青薠，布濩闳泽，延曼太原。离靡广衍，应风披靡，吐芳扬烈，郁郁菲菲，众香发越，肸蚃布写，晻薆咇茀。\n　　“于是乎周览泛观，缜纷轧芴，芒芒恍忽。视之无端，察之无涯，日出东沼，入乎西陂。其南则隆冬生长，涌水跃波。其兽则?旄貘嫠，沈牛麈麋，赤首圜题，穷奇象犀。其北则盛夏含冻裂地，涉冰揭河。其兽则麒麟角端，騊駼橐驼，蛩蛩驒騱，駃騠驴骡六庵注。\n　　“于是乎离宫别馆，弥山跨谷，高廊四注，重坐曲阁，华榱璧珰，辇道纚属，步櫩周流，长途中宿。夷嵕筑堂，累台增成，岩窔洞房，頫杳眇而无见，仰攀橑而扪天，奔星更于闺闼，宛虹扦于楯轩，青龙蚴蟉于东箱，象舆婉僤于西清，灵圄燕于闲馆，偓佺之伦，暴于南荣。醴泉涌于清室，通川过于中庭。盘石振崖，嵚岩倚倾。嵯峨磼礏，刻削峥嵘。玫瑰碧琳，珊瑚丛生，琘玉旁唐，玢豳文鳞，赤瑕驳荦，杂臿其间，晁采琬琰，和氏出焉。\n　　“于是乎卢橘夏熟，黄甘橙楱，枇杷橪柿，亭奈厚朴，梬枣杨梅，樱桃蒲陶，隐夫薁棣，答沓离支，罗乎后宫，列乎北园。崒丘陵，下平原，扬翠叶，扤紫茎，发红华，垂朱荣，煌煌扈扈，照曜钜野。沙棠栎槠，华枫枰栌，留落胥邪，仁频并闾，欃檀木兰，豫章女贞，长千仞，大连抱，夸条直畅，实叶葰楙，攒立丛倚，连卷欐佹，崔错癹骫，坑衡閜砢，垂条扶疏，落英幡纚，纷溶箾蔘，猗狔从风，藰莅卉歙，盖象金石之声，管籥之音。偨池茈虒，旋还乎后宫，杂袭絫辑，被山缘谷，循阪下隰，视之无端，究之无穷。\n　　“于是乎玄猨素雌，蜼玃飞鸓，蛭蜩蠼猱，獑胡豰蛫，栖息乎其间。长啸哀鸣，翩幡互经。夭蟜枝格，偃蹇杪颠。隃绝梁，腾殊榛，捷垂条，掉希间，牢落陆离，烂漫远迁。若此者数百千处。娱游往来，宫宿馆舍，庖厨不徙，后宫不移，百官备具。\n　　“于是乎背秋涉冬，天子校猎。乘镂象，六玉虬，拖蜺旌，靡云旗，前皮轩，后道游。孙叔奉辔，卫公参乘，扈从横行，出乎四校之中。鼓严簿，纵猎者，河江为阹，泰山为橹，车骑雷起，殷天动地，先后陆离，离散别追。淫淫裔裔，缘陵流泽，云布雨施。生貔豹，搏豺狼，手熊罴，足壄羊，蒙鹖苏，绔白虎，被班文，跨壄马，凌三嵕之危，下碛历之坻。径峻赴险，越壑厉水。椎蜚廉，弄獬豸，格虾蛤，鋋猛氏，羂騕褭，射封豕。箭不苟害，解脰陷脑，弓不虚发，应声而倒。于是乘舆弭节徘徊，翱翔往来，睨部曲之进退，览将帅之变态。然后侵淫促节，儵夐远去，流离轻禽，蹴履狡兽。轊白鹿，捷狡兔，轶赤电，遗光耀。追怪物，出宇宙，弯蕃弱，满白羽，射游枭，栎蜚遽。择肉而后发，先中而命处，弦矢分，艺殪仆。然后扬节而上浮，凌惊风，历骇猋，乘虚无，与神俱。躏玄鹤，乱昆鸡，遒孔鸾，促鵔鸃，拂翳鸟，捎凤凰，捷鹓鶵，揜焦明。道尽途殚，回车而还。消遥乎襄羊，降集乎北纮，率乎直指，晻乎反乡。蹷石阙，历封峦，过鳷鹊，望露寒，下棠梨，息宜春，西驰宣曲，濯鹢牛首，登龙台，掩细柳。观士大夫之勤略，均猎者之所得获，徒车之所轥轹，步骑之所蹂若，人臣之所蹈籍，与其穷极倦谻，惊惮詟伏，不被创刃而死者，他他籍籍，填坑满谷，掩平弥泽。\n　　“于是乎游戏懈怠，置酒乎颢天之台，张乐乎轇輵之宇。撞千石之钟，立万石之虡，建翠华之旗，树灵鼍之鼓，奏陶唐氏之舞，听葛天氏之歌，千人唱，万人和，山陵为之震动，川谷为之荡波。巴渝宋蔡，淮南干遮，文成颠歌，族居递奏，金鼓迭起，铿鎗闛鞈，洞心骇耳。荆吴郑卫之声，韶濩武象之乐，阴淫案衍之音，鄢郢缤纷，激楚结风。俳优侏儒，狄鞮之倡，所以娱耳目乐心意者，丽靡烂漫于前，靡曼美色于后。若夫青琴、宓妃之徒，绝殊离俗，妖冶娴都，靓妆刻饰，便嬛绰约，柔桡嫚嫚，妩媚孅弱。曳独茧之褕绁，眇阎易以恤削，便姗嫳屑，与俗殊服，芬芳沤郁，酷烈淑郁；皓齿粲烂，宜笑的皪；长眉连娟，微睇绵藐，色授魂与，心愉于侧。\n　　“于是酒中乐酣，天子芒然而思，似若有亡，曰：‘嗟乎！此大奢侈。朕以览听馀闲，无事弃日，顺天道以杀伐，时休息于此。恐后叶靡丽，遂往而不返，非所以为继嗣创业垂统也。’于是乎乃解酒罢猎，而命有司曰：‘地可垦辟，悉为农郊，以赡萌隶，隤墙填堑，使山泽之人得至焉。实陂池而勿禁，虚宫馆而勿仞，发仓廪以救贫穷，补不足，恤鳏寡，存孤独，出德号，省刑罚，改制度，易服色，革正朔，与天下为更始。’\n　　“于是历吉日以斋戒，袭朝服，乘法驾，建华旗，鸣玉鸾，游于六艺之囿，驰骛乎仁义之涂，览观《春秋》之林，射《狸首》，兼《驺虞》，弋玄鹤，舞干戚，载云?，揜群雅，悲《伐檀》，乐乐胥，修容乎礼园，翱翔乎书圃，述《易》道，放怪兽，登明堂，坐清庙，次群臣，奏得失，四海之内，靡不受获。于斯之时，天下大说，乡风而听，随流而化，芔然兴道而迁义，刑错而不用，德隆于三王，而功羡于五帝。若此故猎，乃可喜也。若夫终日驰骋，劳神苦形，罢车马之用，抏士卒之精，费府库之财，而无德厚之恩，务在独乐，不顾众庶，亡国家之政，贪雉兔之获，则仁者不繇也。从此观之，齐楚之事，岂不哀哉！地方不过千里，而囿居九百，是草木不得垦辟，而人无所食也。夫以诸侯之细，而乐万乘之侈，仆恐百姓被其尤也。”\n　　于是二子愀然改容，超若自失，逡巡避席，曰：“鄙人固陋，不知忌讳，乃今日见教，谨受命矣。”\n"}
{"title": "送紫岩张先生北伐", "industry": "宋代", "author": "岳飞", "content": "\n号令风霆迅，天声动北陬。长驱渡河洛，直捣向燕幽。马蹀阏氏血，旗袅可汗头。归来报明主，恢复旧神州。\n"}
{"title": "绝句漫兴九首·其五", "industry": "唐代", "author": "杜甫", "content": "\n肠断春江欲尽头，杖藜徐步立芳洲。(春江 一作：江春)颠狂柳絮随风去，轻薄桃花逐水流。\n"}
{"title": "夏日杂诗", "industry": "清代", "author": "陈文述", "content": "\n水窗低傍画栏开，枕簟萧疏玉漏催。一夜雨声凉到梦，万荷叶上送秋来。\n"}
{"title": "绝句", "industry": "宋代", "author": "吴涛", "content": "\n游子春衫已试单，桃花飞尽野梅酸。怪来一夜蛙声歇，又作东风十日寒。\n"}
{"title": "桓灵时童谣", "industry": "两汉", "author": "佚名", "content": "\n举秀才，不知书。举孝廉，父别居。寒素清白浊如泥，高第良将怯如鸡。\n"}
{"title": "六州歌头·长淮望断", "industry": "宋代", "author": "张孝祥", "content": "\n长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。 念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺。有泪如倾。\n"}
{"title": "望海潮·洛阳怀古", "industry": "宋代", "author": "秦观", "content": "\n梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。\n"}
{"title": "重别周尚书", "industry": "南北朝", "author": "庾信", "content": "\n阳关万里道，不见一人归。惟有河边雁，秋来南向飞。\n"}
{"title": "车遥遥篇", "industry": "魏晋", "author": "傅玄", "content": "\n车遥遥兮马洋洋，追思君兮不可忘。君安游兮西入秦，愿为影兮随君身。君在阴兮影不见，君依光兮妾所愿。\n"}
{"title": "元日·晨鸡两遍报", "industry": "唐代", "author": "方干", "content": "\n晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。\n"}
{"title": "长城", "industry": "唐代", "author": "罗邺", "content": "\n当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。 降虏至今犹自说，冤声夜夜傍城根。\n"}
{"title": "冬日归旧山", "industry": "唐代", "author": "李白", "content": "\n未洗染尘缨，归来芳草平。一条藤径绿，万点雪峰晴。 地冷叶先尽，谷寒云不行。嫩篁侵舍密，古树倒江横。 白犬离村吠，苍苔壁上生。穿厨孤雉过，临屋旧猿鸣。 木落禽巢在，篱疏兽路成。拂床苍鼠走，倒箧素鱼惊。 洗砚修良策，敲松拟素贞。此时重一去，去合到三清。\n"}
{"title": "赠裴十四", "industry": "唐代", "author": "李白", "content": "\n朝见裴叔则，朗如行玉山。黄河落天走东海，万里写入胸怀间。身骑白鼋不敢度，金高南山买君顾。徘徊六合无相知，飘若浮云且西去！\n"}
{"title": "采桑子·谁翻乐府凄凉曲", "industry": "清代", "author": "纳兰性德", "content": "\n谁翻乐府凄凉曲？风也萧萧，雨也萧萧，瘦尽灯花又一宵。不知何事萦怀抱，醒也无聊，醉也无聊，梦也何曾到谢桥。\n"}
{"title": "八月十五夜桃源玩月", "industry": "唐代", "author": "刘禹锡", "content": "\n尘中见月心亦闲，况是清秋仙府间。凝光悠悠寒露坠，此时立在最高山。碧虚无云风不起，山上长松山下水。群动悠然一顾中，天高地平千万里。少君引我升玉坛，礼空遥请真仙官。云拼欲下星斗动，天乐一声肌骨寒。金霞昕昕渐东上，轮欹影促犹频望。绝景良时难再并，他年此日应惆怅。\n"}
{"title": "长相思", "industry": "宋代", "author": "陈允平", "content": "\n风萧萧。雨骚骚。风雨萧骚梧叶飘。潇湘江畔楼。\n\n云迢迢。水遥遥。云水迢遥天尽头。相思心上秋。\n"}
{"title": "踏莎行·雪似梅花", "industry": "宋代", "author": "吕本中", "content": "\n雪似梅花，梅花似雪。似和不似都奇绝。恼人风味阿谁知？请君问取南楼月。记得去年，探梅时节。老来旧事无人说。为谁醉倒为谁醒？到今犹恨轻离别。\n"}
{"title": "点绛唇·花信来时", "industry": "宋代", "author": "晏几道", "content": "\n花信来时，恨无人似花依旧。又成春瘦，折断门前柳。天与多情，不与长相守。分飞后，泪痕和酒，占了双罗袖。\n"}
{"title": "临江仙·记得金銮同唱第", "industry": "宋代", "author": "欧阳修", "content": "\n记得金銮同唱第，春风上国繁华。如今薄宦老天涯。十年岐路，空负曲江花。闻说阆山通阆苑，楼高不见君家。孤城寒日等闲斜。离愁难尽，红树远连霞。\n"}
{"title": "登江中孤屿", "industry": "南北朝", "author": "谢灵运", "content": "\n江南倦历览，江北旷周旋。怀新道转迥，寻异景不延。乱流趋正绝，孤屿媚中川。云日相晖映，空水共澄鲜。表灵物莫赏，蕴真谁为传。想象昆山姿，缅邈区中缘。始信安期术，得尽养生年。\n"}
{"title": "送人东游", "industry": "唐代", "author": "温庭筠", "content": "\n荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。\n"}
{"title": "杂诗三首 / 杂咏三首", "industry": "唐代", "author": "王维", "content": "\n家住孟津河，门对孟津口。常有江南船，寄书家中否。\n君自故乡来，应知故乡事。来日绮窗前，寒梅著花未。\n已见寒梅发，复闻啼鸟声。心心视春草，畏向阶前生。\n"}
{"title": "游洞庭湖五首·其二", "industry": "唐代", "author": "李白", "content": "\n南湖秋水夜无烟，耐可乘流直上天。且就洞庭赊月色，将船买酒白云边。\n"}
{"title": "少年行四首·其三", "industry": "唐代", "author": "令狐楚", "content": "\n弓背霞明剑照霜，秋风走马出咸阳。未收天子河湟地，不拟回头望故乡。\n"}
{"title": "菩萨蛮·枕前发尽千般愿", "industry": "五代", "author": "佚名", "content": "\n枕前发尽千般愿，要休且待青山烂。水面上秤锤浮，直待黄河彻底枯。白日参辰现，北斗回南面。休即未能休，且待三更见日头。\n"}
{"title": "卜算子", "industry": "宋代", "author": "蔡伸", "content": "\n春事付莺花，曾是莺花主。醉拍春衫金缕衣，只向花间住。\n\n密意君听取。莫逐风来去。若是真心待于飞，云里千条路。\n"}
{"title": "观公孙大娘弟子舞剑器行", "industry": "唐代", "author": "杜甫", "content": "\n\n昔有佳人公孙氏，一舞剑器动四方。观者如山色沮丧，天地为之久低昂。霍如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂寞，晚有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘倾动昏王室。梨园弟子散如烟，女乐余姿映寒日。金粟堆前木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。\n"}
{"title": "送魏万之京", "industry": "唐代", "author": "李颀", "content": "\n朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。(色 一作：曙)莫见长安行乐处，空令岁月易蹉跎。\n"}
{"title": "送陈秀才还沙上省墓", "industry": "明代", "author": "高启", "content": "\n满衣血泪与尘埃，乱后还乡亦可哀。风雨梨花寒食过，几家坟上子孙来？\n"}
{"title": "雪望", "industry": "清代", "author": "洪升", "content": "\n寒色孤村幕，悲风四野闻。溪深难受雪，山冻不流云。鸥鹭飞难辨，沙汀望莫分。野桥梅几树，并是白纷纷。\n"}
{"title": "天净沙·宁可少活十年", "industry": "元代", "author": "严忠济", "content": "\n宁可少活十年，休得一日无权，大丈夫时乖命蹇。有朝一日天随人愿，赛田文养客三千。\n"}
{"title": "天净沙·宁可少活十年", "industry": "元代", "author": "严忠济", "content": "\n宁可少活十年，休得一日无权，大丈夫时乖命蹇。有朝一日天随人愿，赛田文养客三千。\n"}
{"title": "五月十九日大雨", "industry": "明代", "author": "刘基", "content": "\n风驱急雨洒高城，云压轻雷殷地声。雨过不知龙去处，一池草色万蛙鸣。\n"}
{"title": "长相思·游西湖", "industry": "宋代", "author": "康与之", "content": "\n南高峰，北高峰，一片湖光烟霭中。春来愁杀侬。郎意浓，妾意浓。油壁车轻郎马骢，相逢九里松。\n"}
{"title": "沁园春·题潮阳张许二公庙", "industry": "宋代", "author": "文天祥", "content": "\n为子死孝，为臣死忠，死又何妨。自光岳气分，士无全节；君臣义缺，谁负刚肠。骂贼睢阳，爱君许远，留取声名万古香。后来者，无二公之操，百炼之钢。人生翕歘云亡。好烈烈轰轰做一场。使当时卖国，甘心降虏，受人唾骂，安得流芳。古庙幽沉，仪容俨雅，枯木寒鸦几夕阳。邮亭下，有奸雄过此，仔细思量。\n"}
{"title": "卜算子·感旧", "industry": "宋代", "author": "苏轼", "content": "\n蜀客到江南，长忆吴山好。吴蜀风流自古同，归去应须早。还与去年人，共藉西湖草。莫惜尊前仔细看，应是容颜老。\n"}
{"title": "杂诗", "industry": "唐代", "author": "佚名", "content": "\n劝君莫惜金缕衣，劝君须惜少年时。有花堪折直须折，莫待无花空折枝。\n青天无云月如烛，露泣梨花白如玉。子规一夜啼到明，美人独在空房宿。\n空赐罗衣不赐恩，一薰香后一销魂。虽然舞袖何曾舞，常对春风裛泪痕。\n不洗残妆凭绣床，也同女伴绣鸳鸯。回针刺到双飞处，忆著征夫泪数行。\n眼想心思梦里惊，无人知我此时情。不如池上鸳鸯鸟，双宿双飞过一生。\n一去辽阳系梦魂，忽传征骑到中门。纱窗不肯施红粉，徒遣萧郎问泪痕。\n莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。\n行人南北分征路，流水东西接御沟。终日坡前怨离别，谩名长乐是长愁。\n偏倚绣床愁不起，双垂玉箸翠鬟低。卷帘相待无消息，夜合花前日又西。\n悔将泪眼向东开，特地愁从望里来。三十六峰犹不见，况伊如燕这身材。\n满目笙歌一段空，万般离恨总随风。多情为谢残阳意，与展晴霞片片红。\n两心不语暗知情，灯下裁缝月下行。行到阶前知未睡，夜深闻放剪刀声。\n近寒食雨草萋萋，著麦苗风柳映堤。早是有家归未得，杜鹃休向耳边啼。\n水纹珍簟思悠悠，千里佳期一夕休。从此无心爱良夜，任他明月下西楼。\n数日相随两不忘，郎心如妾妾如郎。出门便是东西路，把取红笺各断肠。\n无定河边暮角声，赫连台畔旅人情。函关归路千馀里，一夕秋风白发生。\n花落长川草色青，暮山重叠两冥冥。逢春便觉飘蓬苦，今日分飞一涕零。\n洛阳才子邻箫恨，湘水佳人锦瑟愁。今昔两成惆怅事，临邛春尽暮江流。\n浙江轻浪去悠悠，望海楼吹望海愁。莫怪乡心随魄断，十年为客在他州。\n"}
{"title": "菊", "industry": "唐代", "author": "郑谷", "content": "\n王孙莫把比蓬蒿，九日枝枝近鬓毛。露湿秋香满池岸，由来不羡瓦松高。\n"}
{"title": "焚书坑", "industry": "唐代", "author": "章碣", "content": "\n竹帛烟销帝业虚，关河空锁祖龙居。坑灰未冷山东乱，刘项原来不读书。\n"}
{"title": "月", "industry": "唐代", "author": "杜甫", "content": "\n天上秋期近，人间月影清。入河蟾不没，捣药兔长生。\n\n只益丹心苦，能添白发明。干戈知满地，休照国西营。\n"}
{"title": "清江引·秋怀", "industry": "元代", "author": "张可久", "content": "\n西风信来家万里，问我归期未？雁啼红叶天，人醉黄花地，芭蕉雨声秋梦里。\n"}
{"title": "折荷有赠", "industry": "唐代", "author": "李白", "content": "\n涉江玩秋水，爱此红蕖鲜。攀荷弄其珠，荡漾不成圆。佳人彩云里，欲赠隔远天。相思无因见，怅望凉风前。\n"}
{"title": "山坡羊·道情", "industry": "元代", "author": "宋方壶", "content": "\n青山相待，白云相爱，梦不到紫罗袍共黄金带。一茅斋，野花开。管甚谁家兴废谁成败，陋巷箪瓢亦乐哉。贫，气不改；达，志不改。\n"}
{"title": "凤箫吟·锁离愁", "industry": "宋代", "author": "韩缜", "content": "\n锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。 消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。\n"}
{"title": "长相思·雨", "industry": "宋代", "author": "万俟咏", "content": "\n一声声，一更更。窗外芭蕉窗里灯，此时无限情。梦难成，恨难平。不道愁人不喜听，空阶滴到明。\n"}
{"title": "蝶恋花·京口得乡书", "industry": "宋代", "author": "苏轼", "content": "\n雨后春容清更丽。只有离人，幽恨终难洗。北固山前三面水。碧琼梳拥青螺髻。一纸乡书来万里。问我何年，真个成归计。白首送春拚一醉。东风吹破千行泪。\n"}
{"title": "临江仙·夜到扬州席上作", "industry": "宋代", "author": "苏轼", "content": "\n尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。\n"}
{"title": "暮过山村", "industry": "唐代", "author": "贾岛", "content": "\n数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘处，烟火渐相亲。\n"}
{"title": "早春寄王汉阳", "industry": "唐代", "author": "李白", "content": "\n闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。\n"}
{"title": "江上吟", "industry": "唐代", "author": "李白", "content": "\n木兰之枻沙棠舟，玉箫金管坐两头。美酒樽中置千斛，载妓随波任去留。仙人有待乘黄鹤，海客无心随白鸥。屈平辞赋悬日月，楚王台榭空山丘。兴酣落笔摇五岳，诗成笑傲凌沧洲。功名富贵若长在，汉水亦应西北流。\n"}
{"title": "冯谖客孟尝君", "industry": "先秦", "author": "佚名", "content": "\n　　齐人有冯谖者，贫乏不能自存，使人属孟尝君，愿寄食门下。孟尝君曰：“客何好？”曰：“客无好也。”曰：“客何能？”曰：“客无能也。”孟尝君笑而受之曰：“诺。”\n　　左右以君贱之也，食以草具。居有顷，倚柱弹其剑，歌曰：“长铗归来乎！食无鱼。”左右以告。孟尝君曰：“食之，比门下之客。”居有顷，复弹其铗，歌曰：“长铗归来乎！出无车。”左右皆笑之，以告。孟尝君曰：“为之驾，比门下之车客。”于是乘其车，揭其剑，过其友曰：“孟尝君客我。”后有顷，复弹其剑铗，歌曰：“长铗归来乎！无以为家。”左右皆恶之，以为贪而不知足。孟尝君问：“冯公有亲乎？”对曰，“有老母。”孟尝君使人给其食用，无使乏。于是冯谖不复歌。 \n　　后孟尝君出记，问门下诸客：“谁习计会，能为文收责于薛者乎？”冯谖署曰：“能。”孟尝君怪之，曰：“此谁也？”左右曰：“乃歌夫长铗归来者也。”孟尝君笑曰：“客果有能也，吾负之，未尝见也。”请而见之，谢曰：“文倦于事，愦于忧，而性懧愚，沉于国家之事，开罪于先生。先生不羞，乃有意欲为收责于薛乎？”冯谖曰：“愿之。”于是约车治装，载券契而行，辞曰：“责毕收，以何市而反？”孟尝君曰：“视吾家所寡有者。”\n　　驱而之薛，使吏召诸民当偿者，悉来合券。券遍合，起，矫命，以责赐诸民。因烧其券。民称万岁。\n　　长驱到齐，晨而求见。孟尝君怪其疾也，衣冠而见之，曰：“责毕收乎？来何疾也！”曰：“收毕矣。”“以何市而反？”冯谖曰；“君之‘视吾家所寡有者’。臣窃计，君宫中积珍宝，狗马实外厩，美人充下陈。君家所寡有者，以义耳！窃以为君市义。”孟尝君曰：“市义奈何？”曰：“今君有区区之薛，不拊爱子其民，因而贾利之。臣窃矫君命，以责赐诸民，因烧其券，民称万岁。乃臣所以为君市义也。”孟尝君不悦，曰：“诺，先生休矣！”\n　　后期年，齐王谓孟尝君曰：“寡人不敢以先王之臣为臣。”孟尝君就国于薛，未至百里，民扶老携幼，迎君道中。孟尝君顾谓冯谖：“先生所为文市义者，乃今日见之。”\n　　冯谖曰：“狡兔有三窟，仅得免其死耳；今君有一窟，未得高枕而卧也。请为君复凿二窟。”孟尝君予车五十乘，金五百斤，西游于梁，谓惠王曰：“齐放其大臣孟尝君于诸侯，诸侯先迎之者，富而兵强。”于是梁王虚上位，以故相为上将军，遣使者黄金千斤，车百乘，往聘孟尝君。冯谖先驱，诫孟尝君曰：“千金，重币也；百乘，显使也。齐其闻之矣。”梁使三反，孟尝君固辞不往也。 \n　　齐王闻之，君臣恐惧，遣太傅赍黄金千斤、文车二驷，服剑一，封书，谢孟尝君曰：“寡人不祥，被于宗庙之祟，沉于谄谀之臣，开罪于君。寡人不足为也；愿君顾先王之宗庙，姑反国统万人乎！”冯谖诫孟尝君曰：“愿请先王之祭器，立宗庙于薛。”庙成，还报孟尝君曰：“三窟已就，君姑高枕为乐矣。”\n　　孟尝君为相数十年，无纤介之祸者，冯谖之计也。\n"}
{"title": "代别离·秋窗风雨夕", "industry": "清代", "author": "曹雪芹", "content": "\n秋花惨淡秋草黄，耿耿秋灯秋夜长。已觉秋窗秋不尽，那堪风雨助凄凉！助秋风雨来何速？惊破秋窗秋梦绿。抱得秋情不忍眠，自向秋屏移泪烛。泪烛摇摇爇短檠，牵愁照恨动离情。谁家秋院无风入？何处秋窗无雨声？罗衾不奈秋风力，残漏声催秋雨急。连宵霢霢复飕飕，灯前似伴离人泣。寒烟小院转萧条，疏竹虚窗时滴沥。不知风雨几时休，已教泪洒窗纱湿。\n"}
{"title": "鄂州南楼书事", "industry": "宋代", "author": "黄庭坚", "content": "\n四顾山光接水光，凭栏十里芰荷香。清风明月无人管，并作南楼一味凉。\n"}
{"title": "柳", "industry": "宋代", "author": "寇准", "content": "\n晓带轻烟间杏花，晚凝深翠拂平沙。长条别有风流处，密映钱塘苏小家。\n"}
{"title": "念奴娇·书东流村壁", "industry": "宋代", "author": "辛弃疾", "content": "\n野棠花落，又匆匆过了，清明时节。刬地东风欺客梦，一枕云屏寒怯。曲岸持觞，垂杨系马，此地曾经别。楼空人去，旧游飞燕能说。闻道绮陌东头，行人长见，帘底纤纤月。旧恨春江流不断，新恨云山千叠。料得明朝，尊前重见，镜里花难折。也应惊问：近来多少华发？\n"}
{"title": "鹊桥仙·七夕", "industry": "宋代", "author": "范成大", "content": "\n双星良夜，耕慵织懒，应被群仙相妒。娟娟月姊满眉颦，更无奈、风姨吹雨。 相逢草草，争如休见，重搅别离心绪。新欢不抵旧愁多，倒添了、新愁归去。\n"}
{"title": "南乡子·重九涵辉楼呈徐君猷", "industry": "宋代", "author": "苏轼", "content": "\n霜降水痕收。浅碧鳞鳞露远洲。酒力渐消风力软，飕飕。破帽多情却恋头。佳节若为酬。但把清尊断送秋。万事到头都是梦，休休。明日黄花蝶也愁。\n"}
{"title": "筹笔驿", "industry": "唐代", "author": "罗隐", "content": "\n抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯余岩下多情水，犹解年年傍驿流。\n"}
{"title": "春日", "industry": "唐代", "author": "李商隐", "content": "\n欲入卢家白玉堂，新春催破舞衣裳。\n\n蝶衔红蕊蜂衔粉，共助青楼一日忙。\n"}
{"title": "同李十一醉忆元九", "industry": "唐代", "author": "白居易", "content": "\n花时同醉破春愁，醉折花枝作酒筹。忽忆故人天际去，计程今日到梁州。\n"}
{"title": "有所思", "industry": "唐代", "author": "卢仝", "content": "\n当时我醉美人家，美人颜色娇如花。今日美人弃我去，青楼珠箔天之涯。天涯娟娟姮娥月，三五二八盈又缺。翠眉蝉鬓生别离，一望不见心断绝。心断绝，几千里？梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。\n"}
{"title": "视刀环歌", "industry": "唐代", "author": "刘禹锡", "content": "\n常恨言语浅，不如人意深。今朝两相视，脉脉万重心。\n"}
{"title": "惠州一绝 / 食荔枝", "industry": "宋代", "author": "苏轼", "content": "\n罗浮山下四时春，卢橘杨梅次第新。日啖荔枝三百颗，不辞长作岭南人。（不辞 一作：不妨）\n"}
{"title": "弈秋", "industry": "先秦", "author": "孟子及弟子", "content": "\n　　孟子曰：“无或乎王之不智也。虽有天下易生之物也，一日暴之，十日寒之，未有能生者也。吾见亦罕矣，吾退而寒之者至矣，吾如有萌焉何哉？今夫弈之为数，小数也；不专心致志。则不得也。弈秋，通国之善奕者也。使弈秋诲二人弈，其一人专心致志，惟弈秋之为听。一人虽听之，一心以为有鸿鹄将至，思援弓缴而射之，虽与之俱学，弗若之矣，为是其智弗若与？曰：非然也。”\n"}
{"title": "钴鉧潭西小丘记", "industry": "唐代", "author": "柳宗元", "content": "\n　　得西山后八日，寻山口西北道二百步，又得钴鉧潭。西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。\n　　丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克己时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露，奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清泠之状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好事之士，或未能至焉。\n　　噫！以兹丘之胜，致之沣、镐、鄠、杜，则贵游之士争买者，日增千金而愈不可得。今弃是州也，农夫渔父，过而陋之，贾四百，连岁不能售。而我与深源、克己独喜得之，是其果有遭乎！书于石，所以贺兹丘之遭也。 \n"}
{"title": "沁园春·丁巳重阳前", "industry": "清代", "author": "纳兰性德", "content": "\n\n瞬息浮生，薄命如斯，低徊怎忘。记绣榻闲时，并吹红雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。重寻碧落茫茫。料短发、朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。\n"}
{"title": "忆秦娥·烧灯节", "industry": "宋代", "author": "刘辰翁", "content": "\n中斋上元客散感旧，赋《忆秦娥》见属，一读凄然。随韵寄情，不觉悲甚。\n烧灯节，朝京道上风和雪。风和雪，江山如旧，朝京人绝。百年短短兴亡别，与君犹对当时月。当时月，照人烛泪，照人梅发。\n"}
{"title": "沁园春·梦孚若", "industry": "宋代", "author": "刘克庄", "content": "\n何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，余子谁堪共酒杯。车千乘，载燕南赵北，剑客奇才。饮酣画鼓如雷。谁信被晨鸡轻唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。披衣起，但凄凉感旧，慷慨生哀。\n"}
{"title": "水龙吟·老来曾识渊明", "industry": "宋代", "author": "辛弃疾", "content": "\n老来曾识渊明，梦中一见参差是。觉来幽恨，停觞不御，欲歌还止。白发西风，折腰五斗，不应堪此。问北窗高卧，东篱自醉，应别有，归来意。须信此翁未死，到如今凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。\n"}
{"title": "好事近·风定落花深", "industry": "宋代", "author": "李清照", "content": "\n风定落花深，帘外拥红堆雪。长记海棠开后，正伤春时节。酒阑歌罢玉尊空，青缸暗明灭。魂梦不堪幽怨，更一声啼鴂。\n"}
{"title": "木兰花·晚妆初了明肌雪", "industry": "五代", "author": "李煜", "content": "\n晚妆初了明肌雪，春殿嫔娥鱼贯列。笙箫吹断水云间，重按霓裳歌遍彻。临春谁更飘香屑？醉拍阑干情味切。归时休放烛光红，待踏马蹄清夜月。\n"}
{"title": "流莺", "industry": "唐代", "author": "李商隐", "content": "\n流莺漂荡复参差，度陌临流不自持。巧啭岂能无本意？良辰未必有佳期。风朝露夜阴晴里，万户千门开闭时。曾苦伤春不忍听，凤城何处有花枝。\n"}
{"title": "风", "industry": "唐代", "author": "李商隐", "content": "\n撩钗盘孔雀，恼带拂鸳鸯。罗荐谁教近，斋时锁洞房。\n"}
{"title": "秋日赴阙题潼关驿楼 / 行次潼关逢魏扶东归", "industry": "唐代", "author": "许浑", "content": "\n红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。\n"}
{"title": "成都曲", "industry": "唐代", "author": "张籍", "content": "\n锦江近西烟水绿，新雨山头荔枝熟。万里桥边多酒家，游人爱向谁家宿。\n"}
{"title": "小至", "industry": "唐代", "author": "杜甫", "content": "\n天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。\n"}
{"title": "题大庾岭北驿", "industry": "唐代", "author": "宋之问", "content": "\n阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。\n"}
{"title": "国风·秦风·黄鸟", "industry": "先秦", "author": "佚名", "content": "\n交交黄鸟，止于棘。谁从穆公？子车奄息。维此奄息，百夫之特。临其穴，惴惴其栗。彼苍者天，歼我良人！如可赎兮，人百其身！交交黄鸟，止于桑。谁从穆公？子车仲行。维此仲行，百夫之防。临其穴，惴惴其栗。彼苍者天，歼我良人！如可赎兮，人百其身！交交黄鸟，止于楚。谁从穆公？子车针虎。维此针虎，百夫之御。临其穴，惴惴其栗。彼苍者天，歼我良人！如可赎兮，人百其身！\n"}
{"title": "匏有苦叶", "industry": "先秦", "author": "佚名", "content": "\n匏有苦叶，济有深涉。深则厉，浅则揭。有瀰济盈，有鷕雉鸣。济盈不濡轨，雉鸣求其牡。雍雍鸣雁，旭日始旦。士如归妻，迨冰未泮。招招舟子，人涉卬否。人涉卬否，卬须我友。\n"}
{"title": "万里瞿塘月", "industry": "唐代", "author": "杜甫", "content": "\n万里瞿唐月，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。\n"}
{"title": "蹇叔哭师", "industry": "先秦", "author": "左丘明", "content": "\n　　冬，晋文公卒。庚辰，将殡于曲沃。出绛，柩有声如牛。卜偃使大夫拜，曰：“君命大事将有西师过轶我，击之，必大捷焉。”\n　　杞子自郑使告于秦曰：“郑人使我掌其北门之管，若潜师以来，国可得也。”穆公访诸蹇叔。蹇叔曰：“劳师以袭远，非所闻也。师劳力竭，远主备之，无乃不可乎？师之所为，郑必知之。 勤而无所，必有悖心。且行千里，其谁不知？”公辞焉。召孟明、 西乞、白乙使出师于东门之外。蹇叔哭之曰：“孟子！吾见师之出而不见其入也。”公使谓之曰：“尔何知！中寿，尔墓之木拱矣！”\n　　蹇叔之子与师，哭而送之，曰：“晋人御师必于崤，有二陵焉。 其南陵，夏后皋之墓地；其北陵，文王之所辟风雨也，必死是间，余收尔骨焉?秦师遂东。 \n"}
{"title": "竹枝词九首·其九", "industry": "唐代", "author": "刘禹锡", "content": "\n山上层层桃李花，云间烟火是人家。银钏金钗来负水，长刀短笠去烧畲。(烧畲 同 烧）\n"}
{"title": "京师得家书", "industry": "明代", "author": "袁凯", "content": "\n江水三千里，家书十五行。行行无别语，只道早还乡。\n"}
{"title": "鹊桥仙·夜闻杜鹃", "industry": "宋代", "author": "陆游", "content": "\n茅檐人静，蓬窗灯暗，春晚连江风雨。林莺巢燕总无声，但月夜、常啼杜宇。催成清泪，惊残孤梦，又拣深枝飞去。故山犹自不堪听，况半世、飘然羁旅！\n"}
{"title": "鹧鸪天·家住苍烟落照间", "industry": "宋代", "author": "陆游", "content": "\n家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。贪啸傲，任衰残，不妨随处一开颜。元知造物心肠别，老却英雄似等闲！\n"}
{"title": "卜算子·兰", "industry": "宋代", "author": "曹组", "content": "\n松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。\n"}
{"title": "一丛花令·伤高怀远几时穷", "industry": "宋代", "author": "张先", "content": "\n伤高怀远几时穷？无物似情浓。离愁正引千丝乱，更东陌、飞絮蒙蒙。嘶骑渐遥，征尘不断，何处认郎踪！双鸳池沼水溶溶，南北小桡通。梯横画阁黄昏后，又还是、斜月帘栊。沉恨细思，不如桃杏，犹解嫁东风。\n"}
{"title": "月", "industry": "唐代", "author": "杜牧", "content": "\n三十六宫秋夜深，昭阳歌断信沉沉。唯应独伴陈皇后，照见长门望幸心。\n"}
{"title": "桃源行", "industry": "唐代", "author": "王维", "content": "\n渔舟逐水爱山春，两岸桃花夹古津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷扫花开，薄暮渔樵乘水入。初因避地去人间，及至成仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。当时只记入山深，青溪几度到云林。春来遍是桃花水，不辨仙源何处寻。\n"}
{"title": "西施咏", "industry": "唐代", "author": "王维", "content": "\n艳色天下重，西施宁久微。朝为越溪女，暮作吴宫妃。贱日岂殊众，贵来方悟稀。邀人傅香粉，不自著罗衣。君宠益娇态，君怜无是非。当时浣纱伴，莫得同车归。持谢邻家子，效颦安可希。\n"}
{"title": "踏歌词四首·其一", "industry": "唐代", "author": "刘禹锡", "content": "\n春江月出大堤平，堤上女郎连袂行。唱尽新词欢不见，红霞映树鹧鸪鸣。\n"}
{"title": "秦妇吟", "industry": "唐代", "author": "韦庄", "content": "\n　　中和癸卯春三月，洛阳城外花如雪。东西南北路人绝，绿杨悄悄香尘灭。路旁忽见如花人，独向绿杨阴下歇。凤侧鸾欹鬓脚斜，红攒黛敛眉心折。借问女郎何处来？含颦欲语声先咽。回头敛袂谢行人，丧乱漂沦何堪说！三年陷贼留秦地，依稀记得秦中事。君能为妾解金鞍，妾亦与君停玉趾。　　前年庚子腊月五，正闭金笼教鹦鹉。斜开鸾镜懒梳头，闲凭雕栏慵不语。忽看门外起红尘，已见街中擂金鼓。居人走出半仓惶，朝士归来尚疑误。是时西面官军入，拟向潼关为警急。皆言博野自相持，尽道贼军来未及。须臾主父乘奔至，下马入门痴似醉。适逢紫盖去蒙尘，已见白旗来匝地。　　扶羸携幼竞相呼，上屋缘墙不知次。南邻走入北邻藏，东邻走向西邻避。北邻诸妇咸相凑，户外崩腾如走兽。轰轰混混乾坤动，万马雷声从地涌。火迸金星上九天，十二官街烟烘烔。日轮西下寒光白，上帝无言空脉脉。阴云晕气若重围，宦者流星如血色。紫气潜随帝座移，妖光暗射台星拆。家家流血如泉沸，处处冤声声动地。舞伎歌姬尽暗捐，婴儿稚女皆生弃。　　东邻有女眉新画，倾国倾城不知价。长戈拥得上戎车，回首香闺泪盈把。旋抽金线学缝旗，才上雕鞍教走马。有时马上见良人，不敢回眸空泪下；西邻有女真仙子，一寸横波剪秋水。妆成只对镜中春，年幼不知门外事。一夫跳跃上金阶，斜袒半肩欲相耻。牵衣不肯出朱门，红粉香脂刀下死。南邻有女不记姓，昨日良媒新纳聘。琉璃阶上不闻行，翡翠帘间空见影。忽看庭际刀刃鸣，身首支离在俄顷。仰天掩面哭一声，女弟女兄同入井；北邻少妇行相促，旋拆云鬟拭眉绿。已闻击托坏高门，不觉攀缘上重屋。须臾四面火光来，欲下回梯梯又摧。烟中大叫犹求救，梁上悬尸已作灰。　　妾身幸得全刀锯，不敢踟蹰久回顾。旋梳蝉鬓逐军行，强展蛾眉出门去。旧里从兹不得归，六亲自此无寻处。一从陷贼经三载，终日惊忧心胆碎。夜卧千重剑戟围，朝餐一味人肝脍。鸳帏纵入岂成欢？宝货虽多非所爱。蓬头垢面眉犹赤，几转横波看不得。衣裳颠倒语言异，面上夸功雕作字。柏台多半是狐精，兰省诸郎皆鼠魅。还将短发戴华簪，不脱朝衣缠绣被。翻持象笏作三公，倒佩金鱼为两史。朝闻奏对入朝堂，暮见喧呼来酒市。　　一朝五鼓人惊起，叫啸喧呼如窃语。夜来探马入皇城，昨日官军收赤水。赤水去城一百里，朝若来兮暮应至。凶徒马上暗吞声，女伴闺中潜生喜。皆言冤愤此时销，必谓妖徒今日死。逡巡走马传声急，又道官军全阵入。大彭小彭相顾忧，二郎四郎抱鞍泣。沉沉数日无消息，必谓军前已衔璧。簸旗掉剑却来归，又道官军悉败绩。　　四面从兹多厄束，一斗黄金一斗粟。尚让厨中食木皮，黄巢机上刲人肉。东南断绝无粮道，沟壑渐平人渐少。六军门外倚僵尸，七架{寨}营中填饿殍。长安寂寂今何有？废市荒街麦苗秀。采樵斫尽杏园花，修寨诛残御沟柳。华轩绣毂皆销散，甲第朱门无一半。含元殿上狐兔行，花萼楼前荆棘满。昔时繁盛皆埋没，举目凄凉无故物。内库烧为锦绣灰，天街踏尽公卿骨！　　来时晓出城东陌，城外风烟如塞色。路旁时见游奕军，坡下寂无迎送客。霸陵东望人烟绝，树锁骊山金翠灭。大道俱成棘子林，行人夜宿墙匡月。明朝晓至三峰路，百万人家无一户。破落田园但有蒿，摧残竹树皆无主。路旁试问金天神，金天无语愁于人。庙前古柏有残枿，殿上金炉生暗尘。一从狂寇陷中国，天地晦冥风雨黑。案前神水咒不成，壁上阴兵驱不得。闲日徒歆奠飨恩，危时不助神通力。我今愧恧拙为神，且向山中深避匿。寰中箫管不曾闻，筵上牺牲无处觅。旋教魔鬼傍乡村，诛剥生灵过朝夕。妾闻此语愁更愁，天遣时灾非自由。神在山中犹避难，何须责望东诸侯！　　前年又出扬震关，举头云际见荆山。如从地府到人间，顿觉时清天地闲。陕州主帅忠且贞，不动干戈唯守城。蒲津主帅能戢兵，千里晏然无犬声。朝携宝货无人问，暮插金钗唯独行。明朝又过新安东，路上乞浆逢一翁。苍苍面带苔藓色，隐隐身藏蓬荻中。问翁本是何乡曲？底事寒天霜露宿？老翁暂起欲陈辞，却坐支颐仰天哭。乡园本贯东畿县，岁岁耕桑临近甸。岁种良田二百廛，年输户税三千万。小姑惯织褐絁袍，中妇能炊红黍饭。千间仓兮万丝箱，黄巢过后犹残半。自从洛下屯师旅，日夜巡兵入村坞。匣中秋水拔青蛇，旗上高风吹白虎。入门下马若旋风，罄室倾囊如卷土。家财既尽骨肉离，今日垂年一身苦。一身苦兮何足嗟，山中更有千万家，朝饥山上寻蓬子，夜宿霜中卧荻花！　　妾闻此老伤心语，竟日阑干泪如雨。出门惟见乱枭鸣，更欲东奔何处所？仍闻汴路舟车绝，又道彭门自相杀。野宿徒销战士魂，河津半是冤人血。适闻有客金陵至，见说江南风景异。自从大寇犯中原，戎马不曾生四鄙。诛锄窃盗若神功，惠爱生灵如赤子。城壕固护教{斆、敩、效}金汤，赋税如云送军垒。奈何四海尽滔滔，湛然一境平如砥。避难徒为阙下人，怀安却羡江南鬼。愿君举棹东复东，咏此长歌献相公。\n"}
{"title": "菩萨蛮·风柔日薄春犹早", "industry": "宋代", "author": "李清照", "content": "\n风柔日薄春犹早，夹衫乍著心情好。睡起觉微寒，梅花鬓上残。故乡何处是，忘了除非醉。沉水卧时烧，香消酒未消。 \n"}
{"title": "虞美人·有美堂赠述古", "industry": "宋代", "author": "苏轼", "content": "\n湖山信是东南美，一望弥千里。使君能得几回来？便使樽前醉倒更徘徊。沙河塘里灯初上，水调谁家唱？夜阑风静欲归时，惟有一江明月碧琉璃。\n"}
{"title": "满江红·忧喜相寻", "industry": "宋代", "author": "苏轼", "content": "\n董毅夫名钺，自梓漕得罪，罢官东川，归鄱阳，过东坡于齐安。怪其丰暇自得，余问之。曰：“吾再娶柳氏，三日而去官。吾固不戚戚，而优柳氏不能忘怀于进退也。已而欣然，同忧共若处富贵，吾是以益安焉。”命其侍儿歌其所作《满江红》。嗟叹之不足，乃次其韵。\n忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。幽梦里，传心曲。肠断处，凭他续。文君婿知否，笑君卑辱。君不见周南歌汉广，天教夫子休乔木。便相将、左手抱琴书，云间宿。\n"}
{"title": "南乡子·自古帝王州", "industry": "宋代", "author": "王安石", "content": "\n自古帝王州，郁郁葱葱佳气浮。四百年来成一梦，堪愁。晋代衣冠成古丘。 绕水恣行游。上尽层城更上楼。往事悠悠君莫问，回头。槛外长江空自流。\n"}
{"title": "望江南·江南柳", "industry": "宋代", "author": "欧阳修", "content": "\n江南柳，叶小未成阴。人为丝轻那忍折，莺嫌枝嫩不胜吟。留著待春深。十四五，闲抱琵琶寻。阶上簸钱阶下走，恁时相见早留心。何况到如今。(莺嫌 一作：莺怜；留著 一作：留取) \n"}
{"title": "春残", "industry": "唐代", "author": "翁宏", "content": "\n又是春残也，如何出翠帏？落花人独立，微雨燕双飞。寓目魂将断，经年梦亦非。那堪向愁夕，萧飒暮蝉辉。\n"}
{"title": "稻田", "industry": "唐代", "author": "韦庄", "content": "\n绿波春浪满前陂，极目连云稏肥。更被鹭鹚千点雪，破烟来入画屏飞。\n"}
{"title": "岁暮归南山 / 归故园作 / 归终南山", "industry": "唐代", "author": "孟浩然", "content": "\n北阙休上书，南山归敝庐。不才明主弃，多病故人疏。 白发催年老，青阳逼岁除。永怀愁不寐，松月夜窗虚。\n"}
{"title": "五代史伶官传序", "industry": "宋代", "author": "欧阳修", "content": "\n　　呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。\n　　世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。\n　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？\n　　《书》曰：“满招损，谦得益。”忧劳可以兴国，逸豫可以亡身，自然之理也。故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！作《伶官传》。 \n"}
{"title": "五代史伶官传序", "industry": "宋代", "author": "欧阳修", "content": "\n　　呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。\n　　世言晋王之将终也，以三矢赐庄宗而告之曰：“梁，吾仇也；燕王，吾所立；契丹与吾约为兄弟；而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。\n　　方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归。至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？\n　　《书》曰：“满招损，谦得益。”忧劳可以兴国，逸豫可以亡身，自然之理也。故方其盛也，举天下之豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！作《伶官传》。 \n"}
{"title": "菩萨蛮·红楼别夜堪惆怅", "industry": "唐代", "author": "韦庄", "content": "\n红楼别夜堪惆怅，香灯半卷流苏帐。残月出门时，美人和泪辞。琵琶金翠羽，弦上黄莺语。劝我早还家，绿窗人似花。\n"}
{"title": "咏怀古迹五首·其五", "industry": "唐代", "author": "杜甫", "content": "\n诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。运移汉祚终难复，志决身歼军务劳。\n"}
{"title": "卜算子·片片蝶衣轻", "industry": "宋代", "author": "刘克庄", "content": "\n片片蝶衣轻，点点猩红小。道是天公不惜花，百种千般巧。 朝见树头繁，暮见枝头少。道是天公果惜花，雨洗风吹了。\n"}
{"title": "少年游·参差烟树灞陵桥", "industry": "宋代", "author": "柳永", "content": "\n参差烟树灞陵桥，风物尽前朝。衰杨古柳，几经攀折，憔悴楚宫腰。 夕阳闲淡秋光老，离思满蘅皋。一曲阳关，断肠声尽，独自凭兰桡。\n"}
{"title": "吊屈原赋", "industry": "两汉", "author": "贾谊", "content": "\n　　谊为长沙王太傅，既以谪去，意不自得；及度湘水，为赋以吊屈原。屈原，楚贤臣也。被谗放逐，作《离骚》赋，其终篇曰：“已矣哉！国无人兮，莫我知也。”遂自投汨罗而死。谊追伤之，因自喻，其辞曰： \n　　恭承嘉惠兮，俟罪长沙；侧闻屈原兮，自沉汨罗。造讬湘流兮，敬吊先生；遭世罔极兮，乃殒厥身。呜呼哀哉！逢时不祥。鸾凤伏竄兮，鸱枭翱翔。闒茸尊显兮，谗谀得志；贤圣逆曳兮，方正倒植。世谓随、夷为溷兮，谓跖、蹻为廉；莫邪为钝兮，铅刀为銛。吁嗟默默，生之无故兮；斡弃周鼎，宝康瓠兮。腾驾罷牛，骖蹇驴兮；骥垂两耳，服盐车兮。章甫荐履，渐不可久兮；嗟苦先生，独离此咎兮。 \n　　讯曰：已矣！国其莫我知兮，独壹郁其谁语？凤漂漂其高逝兮，固自引而远去。袭九渊之神龙兮，沕深潜以自珍；偭蟂獭以隐处兮，夫岂从虾与蛭蟥？所贵圣人之神德兮，远浊世而自藏；使骐骥可得系而羁兮，岂云异夫犬羊？般纷纷其离此尤兮，亦夫子之故也。历九州而其君兮，何必怀此都也？凤凰翔于千仞兮，览德辉而下之；见细德之险徵兮，遥曾击而去之。彼寻常之污渎兮，岂能容夫吞舟之巨鱼？横江湖之鳣鲸兮，固将制于蝼蚁。 \n"}
{"title": "八月十五夜玩月", "industry": "唐代", "author": "栖白", "content": "\n寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。\n"}
{"title": "营州歌", "industry": "唐代", "author": "高适", "content": "\n营州少年厌原野，狐裘蒙茸猎城下。虏酒千钟不醉人，胡儿十岁能骑马。\n"}
{"title": "胡无人", "industry": "唐代", "author": "李白", "content": "\n严风吹霜海草凋，筋干精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭，履胡之肠涉胡血。悬胡青天上，埋胡紫塞傍。胡无人，汉道昌。陛下之寿三千霜。但歌大风云飞扬，安得猛士兮守四方。\n"}
{"title": "代答闺梦还", "industry": "唐代", "author": "张若虚", "content": "\n关塞年华早，楼台别望违。试衫著暖气，开镜觅春晖。燕入窥罗幕，蜂来上画衣。情催桃李艳，心寄管弦飞。妆洗朝相待，风花暝不归。梦魂何处入，寂寂掩重扉。\n"}
{"title": "答陆澧", "industry": "唐代", "author": "张九龄", "content": "\n松叶堪为酒，春来酿几多。不辞山路远，踏雪也相过。\n"}
{"title": "小儿不畏虎", "industry": "宋代", "author": "苏轼", "content": "\n　　有妇人昼日置小儿沙上而浣衣于水者。虎自山上驰来，妇人仓皇沉水避之。二小儿戏沙上自若。虎熟视久之，至以首抵触，庶几其一就惧；而儿痴，竟不知。虎亦寻卒去。噫，虎之食人，先被之以威，而不惧之人，威亦无所施欤！\n"}
{"title": "临江仙·自洛阳往孟津道中作", "industry": "金朝", "author": "元好问", "content": "\n今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千钟。男儿行处是，未要论穷通。\n"}
{"title": "临江仙·未遇行藏谁肯信", "industry": "宋代", "author": "侯蒙", "content": "\n未遇行藏谁肯信，如今方表名踪。无端良匠画形容。当风轻借力，一举入高空。 才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。\n"}
{"title": "鹧鸪天·鹅湖归病起作", "industry": "宋代", "author": "辛弃疾", "content": "\n枕簟溪堂冷欲秋。断云依水晚来收。红莲相倚浑如醉，白鸟无言定自愁。 书咄咄，且休休。一丘一壑也风流。不知筋力衰多少，但觉新来懒上楼。\n"}
{"title": "昭君怨·咏荷上雨", "industry": "宋代", "author": "杨万里", "content": "\n午梦扁舟花底，香满西湖烟水。急雨打篷声，梦初惊。却是池荷跳雨，散了真珠还聚。聚作水银窝，泻清波。 (泻清波 一作：泛清波)\n"}
{"title": "浪淘沙·一叶忽惊秋", "industry": "宋代", "author": "贺铸", "content": "\n一叶忽惊秋。分付东流。殷勤为过白苹洲。洲上小楼帘半卷，应认归舟。 回首恋朋游。迹去心留。歌尘萧散梦云收。惟有尊前曾见月，相伴人愁。\n"}
{"title": "破阵子", "industry": "宋代", "author": "晏殊", "content": "\n湖上西风斜日，荷花落尽红英。金菊满丛珠颗细，海燕辞巢翅羽轻。年年岁岁情。\n\n美酒一杯新熟，高歌数阕堪听。不向尊前同一醉，可奈光阴似水声。迢迢去未停。\n"}
{"title": "断句", "industry": "南北朝", "author": "刘昶", "content": "\n白云满鄣来，黄尘暗天起。关山四面绝，故乡几千里。\n"}
{"title": "别诗二首·其一", "industry": "南北朝", "author": "范云", "content": "\n洛阳城东西，长作经时别。昔去雪如花，今来花似雪。\n"}
{"title": "与小女", "industry": "唐代", "author": "韦庄", "content": "\n见人初解语呕哑，不肯归眠恋小车。 一夜娇啼缘底事，为嫌衣少缕金华。\n"}
{"title": "瑶瑟怨", "industry": "唐代", "author": "温庭筠", "content": "\n冰簟银床梦不成，碧天如水夜云轻。 雁声远过潇湘去，十二楼中月自明。\n"}
{"title": "崔九欲往南山马上口号与别 / 留别王维 / 送崔九", "industry": "唐代", "author": "裴迪", "content": "\n归山深浅去，须尽丘壑美。莫学武陵人，暂游桃源里。\n"}
{"title": "终南", "industry": "先秦", "author": "佚名", "content": "\n终南何有？有条有梅。君子至止，锦衣狐裘。颜如渥丹，其君也哉！终南何有？有纪有堂。君子至止，黻衣绣裳。佩玉将将，寿考不忘！\n"}
{"title": "秋雁", "industry": "元代", "author": "揭傒斯", "content": "\n寒向江南暖，饥向江南饱。莫道江南恶，须道江南好。\n"}
{"title": "闾门即事", "industry": "唐代", "author": "张继", "content": "\n耕夫召募爱楼船，春草青青万项田；试上吴门窥郡郭，清明几处有新烟。\n"}
{"title": "二翁登泰山", "industry": "未知", "author": "佚名", "content": "\n　　昔有二翁，同邑(里）而居。甲翁之妻子去乡，唯叟一人而已。一日，叟携酒至乙翁第，二人对酌，不亦乐乎！乙翁曰：“向吾远游冀﹑雍，然（但）未尝登泰山，君有意同行乎？”甲翁曰：“是山余亦未登，然老矣，恐力不胜。”乙翁曰：“差矣，汝之言！曩者愚公年且九十而移山，今吾辈方逾六旬，何老之有！”甲翁曰：“甚善！”翌日，二翁偕往，越钱塘，绝长江，而至泰阴。夜宿，凌晨上山。乙翁欲扶之，甲翁曰：“吾力尚可，无需相扶。”自日出至薄暮，已至半山矣。\n"}
{"title": "宫中调笑·团扇", "industry": "唐代", "author": "王建", "content": "\n团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。\n"}
{"title": "江村晚眺", "industry": "宋代", "author": "戴复古", "content": "\n江头落日照平沙，潮退渔船阁岸斜。白鸟一双临水立，见人惊起入芦花。\n"}
{"title": "回车驾言迈", "industry": "两汉", "author": "佚名", "content": "\n回车驾言迈，悠悠涉长道。四顾何茫茫，东风摇百草。所遇无故物，焉得不速老。盛衰各有时，立身苦不早。人生非金石，岂能长寿考？奄忽随物化，荣名以为宝。\n"}
{"title": "春晓", "industry": "唐代", "author": "元稹", "content": "\n半欲天明半未明，醉闻花气睡闻莺。 猧儿撼起钟声动，二十年前晓寺情。\n"}
{"title": "丹阳送韦参军", "industry": "唐代", "author": "严维", "content": "\n丹阳郭里送行舟，一别心知两地秋。 日晚江南望江北，寒鸦飞尽水悠悠。\n"}
{"title": "冬至", "industry": "唐代", "author": "杜甫", "content": "\n年年至日长为客，忽忽穷愁泥杀人。江上形容吾独老，天边风俗自相亲。杖藜雪后临丹壑，鸣玉朝来散紫宸。心折此时无一寸，路迷何处见三秦。\n"}
{"title": "寄全椒山中道士", "industry": "唐代", "author": "韦应物", "content": "\n今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。\n"}
{"title": "折杨柳", "industry": "唐代", "author": "李白", "content": "\n垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。\n"}
{"title": "小雅·伐木", "industry": "先秦", "author": "佚名", "content": "\n伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。相彼鸟矣，犹求友声。矧伊人矣，不求友生？神之听之，终和且平。伐木许许，酾酒有藇！既有肥羜，以速诸父。宁适不来，微我弗顾。於粲洒扫，陈馈八簋。既有肥牡，以速诸舅。宁适不来，微我有咎。伐木于阪，酾酒有衍。笾豆有践，兄弟无远。民之失德，乾餱以愆。有酒湑我，无酒酤我。坎坎鼓我，蹲蹲舞我。迨我暇矣，饮此湑矣。\n"}
{"title": "登泰山记", "industry": "清代", "author": "姚鼐", "content": "\n　　泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。\n　　余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。\n　　泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不至也。今所经中岭及山巅崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南；望晚日照城郭，汶水、徂徕如画，而半山居雾若带然。\n　　戊申晦，五鼓，与子颖坐日观亭，待日出。大风扬积雪击面。亭东自足下皆云漫。稍见云中白若摴蒱数十立者，山也。极天云一线异色，须臾成五彩。日上，正赤如丹，下有红光，动摇承之。或曰，此东海也。回视日观以西峰，或得日，或否，绛皓驳色，而皆若偻。\n　　亭西有岱祠，又有碧霞元君祠；皇帝行宫在碧霞元君祠东。是日，观道中石刻，自唐显庆以来，其远古刻尽漫失。僻不当道者，皆不及往。\n　　山多石，少土；石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。\n　　桐城姚鼐记。\n"}
{"title": "长相思·折花枝", "industry": "明代", "author": "俞彦", "content": "\n折花枝，恨花枝，准拟花开人共卮，开时人去时。怕相思，已相思，轮到相思没处辞，眉间露一丝。\n"}
{"title": "初夏即事", "industry": "宋代", "author": "王安石", "content": "\n石梁茅屋有弯碕，流水溅溅度两陂。(度两陂 一作：度西陂)晴日暖风生麦气，绿阴幽草胜花时。\n"}
{"title": "玉台体", "industry": "唐代", "author": "权德舆", "content": "\n昨夜裙带解，今朝蟢子飞。铅华不可弃，莫是藁砧归。\n"}
{"title": "渡易水", "industry": "明代", "author": "陈子龙", "content": "\n并刀昨夜匣中鸣，燕赵悲歌最不平；易水潺湲云草碧，可怜无处送荆卿！\n"}
{"title": "九日龙山饮", "industry": "唐代", "author": "李白", "content": "\n九日龙山饮，黄花笑逐臣。醉看风落帽，舞爱月留人。\n"}
{"title": "国风·秦风·晨风", "industry": "先秦", "author": "佚名", "content": "\n鴥彼晨风，郁彼北林。未见君子，忧心钦钦。如何如何，忘我实多！山有苞栎，隰有六驳。未见君子，忧心靡乐。如何如何，忘我实多！山有苞棣，隰有树檖。未见君子，忧心如醉。如何如何，忘我实多！\n"}
{"title": "闲情赋", "industry": "魏晋", "author": "陶渊明", "content": "\n\n　　夫何瑰逸之令姿，独旷世以秀群。表倾城之艳色，期有德于传闻。佩鸣玉以比洁，齐幽兰以争芬。淡柔情于俗内，负雅志于高云。悲晨曦之易夕，感人生之长勤；同一尽于百年，何欢寡而愁殷！褰朱帏而正坐，泛清瑟以自欣。送纤指之余好，攮皓袖之缤纷。瞬美目以流眄，含言笑而不分。曲调将半，景落西轩。悲商叩林，白云依山。仰睇天路，俯促鸣弦。神仪妩媚，举止详妍。\n　　激清音以感余，愿接膝以交言。欲自往以结誓，惧冒礼之为愆；待凤鸟以致辞，恐他人之我先。意惶惑而靡宁，魂须臾而九迁：愿在衣而为领，承华首之余芳；悲罗襟之宵离，怨秋夜之未央！愿在裳而为带，束窈窕之纤身；嗟温凉之异气，或脱故而服新！愿在发而为泽，刷玄鬓于颓肩；悲佳人之屡沐，从白水而枯煎！愿在眉而为黛，随瞻视以闲扬；悲脂粉之尚鲜，或取毁于华妆！愿在莞而为席，安弱体于三秋；悲文茵之代御，方经年而见求！愿在丝而为履，附素足以周旋；悲行止之有节，空委弃于床前！愿在昼而为影，常依形而西东；悲高树之多荫，慨有时而不同！愿在夜而为烛，照玉容于两楹；悲扶桑之舒光，奄灭景而藏明！愿在竹而为扇，含凄飙于柔握；悲白露之晨零，顾襟袖以缅邈！愿在木而为桐，作膝上之鸣琴；悲乐极以哀来，终推我而辍音！\n　　考所愿而必违，徒契契以苦心。拥劳情而罔诉，步容与于南林。栖木兰之遗露，翳青松之余阴。傥行行之有觌，交欣惧于中襟；竟寂寞而无见，独悁想以空寻。敛轻裾以复路，瞻夕阳而流叹。步徙倚以忘趣，色凄惨而矜颜。叶燮燮以去条，气凄凄而就寒，日负影以偕没，月媚景于云端。鸟凄声以孤归，兽索偶而不还。悼当年之晚暮，恨兹岁之欲殚。思宵梦以从之，神飘飘而不安；若凭舟之失棹，譬缘崖而无攀。于时毕昴盈轩，北风凄凄，炯炯不寐，众念徘徊。起摄带以侍晨，繁霜粲于素阶。鸡敛翅而未鸣，笛流远以清哀；始妙密以闲和，终寥亮而藏摧。意夫人之在兹，托行云以送怀；行云逝而无语，时奄冉而就过。徒勤思而自悲，终阻山而滞河。迎清风以怯累，寄弱志于归波。尤《蔓草》之为会，诵《召南》之余歌。坦万虑以存诚，憩遥情于八遐。\n"}
{"title": "采桑子·花前失却游春侣", "industry": "五代", "author": "冯延巳", "content": "\n花前失却游春侣，独自寻芳。满目悲凉。纵有笙歌亦断肠。林间戏蝶帘间燕，各自双双。忍②更思量，绿树青苔半夕阳。\n"}
{"title": "雪后晚晴四山皆青惟东山全白赋最爱东山晴后雪二绝句", "industry": "宋代", "author": "杨万里", "content": "\n只知逐胜忽忘寒，小立春风夕照间。最爱东山晴后雪，软红光里涌银山。\n群山雪不到新晴，多作泥融少作冰。最爱东山晴后雪，却愁宜看不宜登。\n"}
{"title": "书河上亭壁", "industry": "宋代", "author": "寇准", "content": "\n岸阔樯稀波渺茫，独凭危槛思何长。萧萧远树疏林外，一半秋山带夕阳。\n"}
{"title": "明妃曲二首", "industry": "宋代", "author": "王安石", "content": "\n明妃初出汉宫时，泪湿春风鬓脚垂。低徊顾影无颜色，尚得君王不自持。归来却怪丹青手，入眼平生几曾有；意态由来画不成，当时枉杀毛延寿。一去心知更不归，可怜着尽汉宫衣；寄声欲问塞南事，只有年年鸿雁飞。家人万里传消息，好在毡城莫相忆；君不见咫尺长门闭阿娇，人生失意无南北。\n明妃初嫁与胡儿，毡车百两皆胡姬。含情欲语独无处，传与琵琶心自知。黄金杆拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡恩深，人生乐在相知心。可怜青冢已芜没，尚有哀弦留至今。\n"}
{"title": "贺新郎·寄辛幼安和见怀韵", "industry": "宋代", "author": "陈亮", "content": "\n老去凭谁说。看几番、神奇臭腐，夏裘冬葛。父老长安今余几，后死无仇可雪。犹未燥、当时生发。二十五弦多少恨，算世间、那有平分月。胡妇弄，汉宫瑟。 树犹如此堪重别。只使君、从来与我，话头多合。行矣置之无足问，谁换妍皮痴骨。但莫使、伯牙弦绝。九转丹砂牢拾取，管精金、只是寻常铁。龙共虎，应声裂。\n"}
{"title": "冉冉孤生竹", "industry": "两汉", "author": "佚名", "content": "\n冉冉孤生竹，结根泰山阿。与君为新婚，菟丝附女萝。菟丝生有时，夫妇会有宜。千里远结婚，悠悠隔山陂。思君令人老，轩车来何迟！伤彼蕙兰花，含英扬光辉。过时而不采，将随秋草萎。君亮执高节，贱妾亦何为！\n"}
{"title": "文赋", "industry": "魏晋", "author": "陆机", "content": "\n　　余每观才士之所作，窃有以得其用心。夫放言谴辞，良多变矣，妍蚩好恶，可得而言。每自属文，尤见其情。恒患意不称物，文不逮意。盖非知之难，能之难也。故作《文赋》，以述先士之盛藻，因论作文之利害所由，它日殆可谓曲尽其妙。至于操斧伐柯，虽取则不远，若夫随手之变，良难以辞逮。盖所能言者具于此云。 \n　　佇中区以玄览，颐情志于典坟。遵四时以叹逝，瞻万物而思纷。悲落叶于劲秋，喜柔条于芳春。心懔懔以怀霜，志眇眇而临云。詠世德之骏烈，诵先人之清芬。游文章之林府，嘉丽藻之彬彬。慨投篇而援笔，聊宣之乎斯文。 \n　　其始也，皆收视反听，耽思傍讯。精骛八极，心游万仞。其致也，情曈曨而弥鲜，物昭晰而互进。倾群言之沥液、漱六艺之芳润。浮天渊以安流，濯下泉而潜浸。于是沉辞怫悦，若游鱼衔钩，而出重渊之深；浮藻联翩，若翰鸟婴缴，而坠曾云之峻。收百世之阙文，採千载之遗韻。谢朝华于已披，启夕秀于未振。观古今于须臾，抚四海于一瞬。然后选义按部，考辞就班。抱景者咸叩，怀响者毕弹。或因枝以振叶，或沿波而讨源。或本隐以之显，或求易而得难。或虎变而兽扰，或龙见而鸟澜。或妥帖而易施，或岨峿而不安。罄澄心以凝思，眇众虑而为言。笼天地于形内，挫万物于笔端。始躑躅于燥吻，终流离于濡翰。理扶质以立干，文垂条而结繁。信情貌之不差，故每变而在颜。思涉乐其必笑，方言哀而已叹。或操觚以率尔，或含毫而邈然。 \n　　伊兹事之可乐，固圣贤之可钦。课虚无以责有，叩寂寞而求音。函绵邈于尺素，吐滂沛乎寸心。言恢之而弥广，思按之而逾深。播芳蕤之馥馥，发青条之森森。粲风飞而猋竖，郁云起乎翰林。 \n　　体有万殊，物无一量。纷纭挥霍，形难为状。辞程才以效伎，意司契而为匠。在有无而僶俛，当浅深而不让。虽离方而遯圆，期穷形而尽相。故夫夸目者尚奢，惬心者贵当。言穷者无隘，论达者唯旷。 \n　　诗缘情而绮靡，赋体物而浏亮。碑披文以相质，诔缠绵而悽怆。铭博约而温润，箴顿挫而清壮。颂优游以彬蔚，论精微而朗畅。奏平徹以闲雅，说炜晔而谲诳。虽区分之在兹，亦禁邪而制放。要辞达而理举，故无取乎冗长。 \n　　其为物也多姿，其为体也屡迁；其会意也尚巧，其遣言也贵妍。暨音声之迭代，若五色之相宣。虽逝止之无常，故崎錡而难便。苟达变而相次，犹开流以纳泉；如失机而后会，恒操末以续颠。谬玄黄之秩叙，故淟涊而不鲜。 \n　　或仰逼于先条，或俯侵于后章；或辞害而理比，或言顺而意妨。离之则双美，合之则两伤。考殿最于锱铢，定去留于毫芒；苟铨衡之所裁，固应绳其必当。 \n　　或文繁理富，而意不指适。极无两致，尽不可益。立片言而居要，乃一篇之警策；虽众辞之有条，必待兹而效绩。亮功多而累寡，故取足而不易。 \n　　或藻思綺合，清丽千眠。炳若缛绣，悽若繁絃。必所拟之不殊，乃闇合乎曩篇。虽杼轴于予怀，忧他人之我先。苟伤廉而愆义，亦虽爱而必捐。 \n　　或苕发颖竖，离众绝致；形不可逐，响难为系。块孤立而特峙，非常音之所纬。心牢落而无偶，意徘徊而不能揥。石韫玉而山辉，水怀珠而川媚。彼榛楛之勿翦，亦蒙荣于集翠。缀《下里》于《白雪》，吾亦济夫所伟。 \n　　或讬言于短韻，对穷迹而孤兴，俯寂寞而无友，仰寥廓而莫承；譬偏絃之独张，含清唱而靡应。或寄辞于瘁音，徒靡言而弗华，混妍蚩而成体，累良质而为瑕；象下管之偏疾，故虽应而不和。或遗理以存异，徒寻虚以逐微，言寡情而鲜爱，辞浮漂而不归；犹絃么而徽急，故虽和而不悲。或奔放以谐和，务嘈囋而妖冶，徒悦目而偶俗，故高声而曲下；寤《防露》与桑间，又虽悲而不雅。或清虚以婉约，每除烦而去滥，阙大羹之遗味，同朱絃之清氾；虽一唱而三叹，固既雅而不艳。 \n　　若夫丰约之裁，俯仰之形，因宜适变，曲有微情。或言拙而喻巧，或理朴而辞轻；或袭故而弥新，或沿浊而更清；或览之而必察，或研之而后精。譬犹舞者赴节以投袂，歌者应絃而遣声。是盖轮扁所不得言，故亦非华说之所能精。 \n　　普辞条与文律，良余膺之所服。练世情之常尤，识前脩之所淑。虽发于巧心，或受蚩于拙目。彼琼敷与玉藻，若中原之有菽。同橐籥之罔穷，与天地乎并育。虽纷蔼于此世，嗟不盈于予掬。患挈缾之屡空，病昌言之难属。故踸踔于短垣，放庸音以足曲。恒遗恨以终篇，岂怀盈而自足？惧蒙尘于叩缶，顾取笑乎鸣玉。 \n　　若夫应感之会，通塞之纪，来不可遏，去不可止，藏若景灭，行犹响起。方天机之骏利，夫何纷而不理？思风发于胸臆，言泉流于唇齿；纷葳蕤以馺遝，唯豪素之所拟；文徽徽以溢目，音冷冷而盈耳。及其六情底滞，志往神留，兀若枯木，豁若涸流；揽营魂以探赜，顿精爽而自求；理翳翳而愈伏，思轧轧其若抽。是以或竭情而多悔，或率意而寡尤。虽兹物之在我，非余力之所戮。故时抚空怀而自惋，吾未识夫开塞之所由。 \n　　伊兹文之为用，固众理之所因。恢万里而无阂，通亿载而为津。俯殆则于来叶，仰观象乎古人。济文武于将坠，宣风声于不泯。塗无远而不弥，理无微而弗纶。配霑润于云雨，象变化乎鬼神。被金石而德广，流管絃而日新。 \n"}
{"title": "幼女词", "industry": "唐代", "author": "施肩吾", "content": "\n幼女才六岁，未知巧与拙。向夜在堂前，学人拜新月。\n"}
{"title": "南轩松", "industry": "唐代", "author": "李白", "content": "\n南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。何当凌云霄，直上数千尺。\n"}
{"title": "送人之军", "industry": "唐代", "author": "贺知章", "content": "\n常经绝脉塞，复见断肠流。送子成今别，令人起昔愁。\n\n陇云晴半雨，边草夏先秋。万里长城寄，无贻汉国忧。\n"}
{"title": "春思", "industry": "宋代", "author": "方岳", "content": "\n春风多可太忙生，长共花边柳外行。与燕作泥蜂酿蜜，才吹小雨又须晴。\n"}
{"title": "读书有所见作", "industry": "清代", "author": "萧抡谓", "content": "\n人心如良苗，得养乃滋长；苗以泉水灌，心以理义养。一日不读书，胸臆无佳想。一月不读书，耳目失精爽。\n"}
{"title": "苏幕遮·草", "industry": "宋代", "author": "梅尧臣", "content": "\n露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。接长亭，迷远道。堪怨王孙，不记归期早。落尽梨花春又了。满地残阳，翠色和烟老。\n"}
{"title": "水调歌头·壬子三山被召陈端仁给事饮饯席上作", "industry": "宋代", "author": "辛弃疾", "content": "\n长恨复长恨，裁作短歌行。何人为我楚舞，听我楚狂声？余既滋兰九畹，又树蕙之百亩，秋菊更餐英。门外沧浪水，可以濯吾缨。一杯酒，问何似，身后名？人间万事，毫发常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。\n"}
{"title": "浣溪沙·咏橘", "industry": "宋代", "author": "苏轼", "content": "\n菊暗荷枯一夜霜。新苞绿叶照林光。竹篱茅舍出青黄。 香雾噀人惊半破，清泉流齿怯初尝。吴姬三日手犹香。\n"}
{"title": "春晓", "industry": "唐代", "author": "李中", "content": "\n残烛犹存月尚明，几家帏幌梦魂惊。\n\n星河渐没行人动，历历林梢百舌声。\n"}
{"title": "汴河怀古二首", "industry": "唐代", "author": "皮日休", "content": "\n万艘龙舸绿丝间，载到扬州尽不还。应是天教开汴水，一千余里地无山。\n尽道隋亡为此河，至今千里赖通波。若无水殿龙舟事，共禹论功不较多。\n"}
{"title": "送李判官之润州行营", "industry": "唐代", "author": "刘长卿", "content": "\n万里辞家事鼓鼙，金陵驿路楚云西。江春不肯留行客，草色青青送马蹄。\n"}
{"title": "春光好·蘋叶软", "industry": "五代", "author": "和凝", "content": "\n蘋叶软，杏花明，画船轻。双浴鸳鸯出绿汀，棹歌声。春水无风无浪，春天半雨半晴。红粉相随南浦晚，几含情。\n"}
{"title": "东坡", "industry": "宋代", "author": "苏轼", "content": "\n雨洗东坡月色清，市人行尽野人行。莫嫌荦确坡头路，自爱铿然曳杖声。\n"}
{"title": "巫山一段云·古庙依青嶂", "industry": "唐代", "author": "李珣", "content": "\n古庙依青嶂，行宫枕碧流。水声山色锁妆楼。往事思悠悠。云雨朝还暮，烟花春复秋。啼猿何必近孤舟。行客自多愁。\n"}
{"title": "春日", "industry": "宋代", "author": "汪藻", "content": "\n一春略无十日晴，处处浮云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨烟暝客衣湿，破梦午鸡啼一声。\n"}
{"title": "夜坐", "industry": "宋代", "author": "张耒", "content": "\n庭户无人秋月明，夜霜欲落气先清。梧桐真不甘衰谢，数叶迎风尚有声。\n"}
{"title": "鹊桥仙·一竿风月", "industry": "宋代", "author": "陆游", "content": "\n一竿风月，一蓑烟雨，家在钓台西住。卖鱼生怕近城门，况肯到红尘深处？潮生理棹，潮平系缆，潮落浩歌归去。时人错把比严光，我自是无名渔父。\n"}
{"title": "临江仙·饮散离亭西去", "industry": "五代", "author": "徐昌图", "content": "\n饮散离亭西去，浮生长恨飘蓬。回头烟柳渐重重。淡云孤雁远，寒日暮天红。今夜画船何处？潮平淮月朦胧。酒醒人静奈愁浓。残灯孤枕梦，轻浪五更风。\n"}
{"title": "出塞词", "industry": "唐代", "author": "马戴", "content": "\n金带连环束战袍，马头冲雪度临洮。卷旗夜劫单于帐，乱斫胡兵缺宝刀。\n"}
{"title": "听颖师弹琴", "industry": "唐代", "author": "韩愈", "content": "\n昵昵儿女语，恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤皇。(凤皇 一作 凤凰）跻攀分寸不可上，失势一落千丈强。嗟余有两耳，未省听丝篁。自闻颖师弹，起坐在一旁。推手遽止之，湿衣泪滂滂。颖乎尔诚能，无以冰炭置我肠！\n"}
{"title": "望岳三首·其二", "industry": "唐代", "author": "杜甫", "content": "\n西岳崚嶒竦处尊，诸峰罗立似儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待秋风凉冷后，高寻白帝问真源。\n"}
{"title": "武威送刘判官赴碛西行军", "industry": "唐代", "author": "岑参", "content": "\n火山五月行人少，看君马去疾如鸟。 都护行营太白西，角声一动胡天晓。\n"}
{"title": "梁甫吟", "industry": "唐代", "author": "李白", "content": "\n长啸梁甫吟，何时见阳春？君不见，朝歌屠叟辞棘津，八十西来钓渭滨。宁羞白发照清水，逢时壮气思经纶。广张三千六百钓，风期暗与文王亲。大贤虎变愚不测，当年颇似寻常人。君不见，高阳酒徒起草中，长揖山东隆准公。入门不拜逞雄辩，两女辍洗来趋风。东下齐城七十二，指挥楚汉如旋蓬。狂客落魄尚如此，何况壮士当群雄！我欲攀龙见明主，雷公砰訇震天鼓。帝旁投壶多玉女，三时大笑开电光，倏烁晦冥起风雨。阊阖九门不可通，以额扣关阍者怒。白日不照我精诚，杞国无事忧天倾。猰貐磨牙竞人肉，驺虞不折生草茎。手接飞猱搏雕虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴楚弄兵无剧孟，亚夫咍尔为徒劳。梁甫吟，声正悲。张公两龙剑，神物合有时。风云感会起屠钓，大人臲屼当安之。\n"}
{"title": "园有桃", "industry": "先秦", "author": "佚名", "content": "\n园有桃，其实之肴。心之忧矣，我歌且谣。不知我者，谓我士也骄。彼人是哉，子曰何其？心之忧矣，其谁知之？其谁知之，盖亦勿思！园有棘，其实之食。心之忧矣，聊以行国。不知我者，谓我士也罔极。彼人是哉，子曰何其？心之忧矣，其谁知之？其谁知之，盖亦勿思！\n"}
{"title": "论诗三十首·其四", "industry": "金朝", "author": "元好问", "content": "\n一语天然万古新，豪华落尽见真淳。南窗白日羲皇上，未害渊明是晋人。\n"}
{"title": "臧僖伯谏观鱼", "industry": "先秦", "author": "左丘明", "content": "\n　　春，公将如棠观鱼者。臧僖伯谏曰：“凡物不足以讲大事，其材不足以备器用，则君不举焉。君将纳民于轨物者也。故讲事以度轨量，谓之‘轨’；取材以章物采，谓之‘物’。不轨不物，谓之乱政。乱政亟行，所以败也。故春蒐、夏苗、秋狝、冬狩，皆于农隙以讲事也。三年而治兵，入而振旅，归而饮至，以数军实。昭文章，明贵贱，辨等列，顺少长，习威仪也。鸟兽之肉不登于俎，皮革、齿牙、骨角、毛羽不登于器，则君不射，古之制也。若夫山林川泽之实，器用之资，皂隶之事，官司之守，非君所及也。”\n　　公曰：“吾将略地焉。”遂往，陈鱼而观之。僖伯称疾不从。\n　　书曰：“公矢鱼与棠。”非礼也，且言远地也。 \n"}
{"title": "放言五首·其五", "industry": "唐代", "author": "白居易", "content": "\n泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。\n"}
{"title": "赠梁任父母同年 / 题梁任父同年", "industry": "清代", "author": "黄遵宪", "content": "\n寸寸山河寸寸金，侉离分裂力谁任。杜鹃再拜忧天泪，精卫无穷填海心。\n"}
{"title": "南乡子·秋暮村居", "industry": "清代", "author": "纳兰性德", "content": "\n红叶满寒溪，一路空山万木齐。试上小楼极目望，高低。一片烟笼十里陂。吠犬杂鸣鸡，灯火荧荧归路迷。乍逐横山时近远，东西。家在寒林独掩扉。\n"}
{"title": "落花", "industry": "宋代", "author": "宋祁", "content": "\n坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠有泪，章台人去骨遗香。可能无意传双蝶，尽付芳心与蜜房。\n"}
{"title": "满江红·怀子由作", "industry": "宋代", "author": "苏轼", "content": "\n清颍东流，愁目断，孤帆明灭。宦游处，青山白浪，万重千叠。孤负当年林下意，对床夜雨听萧瑟。恨此生，长向别离中，生华发。一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气占黄色。便与君，池上觅残春，花如雪。\n"}
{"title": "金明池·咏寒柳", "industry": "明代", "author": "柳如是", "content": "\n有怅寒潮，无情残照，正是萧萧南浦。更吹起，霜条孤影，还记得，旧时飞絮。况晚来，烟浪斜阳，见行客，特地瘦腰如舞。总一种凄凉，十分憔悴，尚有燕台佳句。春日酿成秋日雨。念畴昔风流，暗伤如许。纵饶有，绕堤画舸，冷落尽，水云犹故。忆从前，一点东风，几隔着重帘，眉儿愁苦。待约个梅魂，黄昏月淡，与伊深怜低语。\n"}
{"title": "大德歌·冬景", "industry": "元代", "author": "关汉卿", "content": "\n雪粉华，舞梨花，再不见烟村四五家。密洒堪图画，看疏林噪晚鸦。黄芦掩映清江下，斜缆着钓鱼艖。\n"}
{"title": "寒食上冢", "industry": "宋代", "author": "杨万里", "content": "\n迳直夫何细！桥危可免扶？远山枫外淡，破屋麦边孤。宿草春风又，新阡去岁无。梨花自寒食，进节只愁余。\n"}
{"title": "阮郎归·南园春半踏青时", "industry": "宋代", "author": "欧阳修", "content": "\n南园春半踏青时，风和闻马嘶。青梅如豆柳如眉，日长蝴蝶飞。花露重，草烟低，人家帘幕垂。秋千慵困解罗衣，画堂双燕归。\n"}
{"title": "贺圣朝·留别", "industry": "宋代", "author": "叶清臣", "content": "\n满斟绿醑留君住。莫匆匆归去。三分春色二分愁，更一分风雨。花开花谢、都来几许。且高歌休诉。不知来岁牡丹时，再相逢何处。\n"}
{"title": "踏莎行·春暮", "industry": "宋代", "author": "寇准", "content": "\n春色将阑，莺声渐老，红英落尽青梅小。画堂人静雨蒙蒙，屏山半掩余香袅。密约沉沉，离情杳杳，菱花尘满慵将照。倚楼无语欲销魂，长空黯淡连芳草。\n"}
{"title": "虞美人·碧桃天上栽和露", "industry": "宋代", "author": "秦观", "content": "\n碧桃天上栽和露，不是凡花数。乱山深处水萦回，可惜一枝如画为谁开？轻寒细雨情何限！不道春难管。为君沉醉又何妨，只怕酒醒时候断人肠。\n"}
{"title": "江南", "industry": "唐代", "author": "罗隐", "content": "\n玉树歌声泽国春，累累辎重忆亡陈。\n\n垂衣端拱浑闲事，忍把江山乞与人。\n"}
{"title": "竹枝词九首", "industry": "唐代", "author": "刘禹锡", "content": "\n白帝城头春草生，白盐山下蜀江清。南人上来歌一曲，北人莫上动乡情。\n山桃红花满上头，蜀江春水拍山流。花红易衰似郎意，水流无限似侬愁。\n江上朱楼新雨晴，瀼西春水縠文生。桥东桥西好杨柳，人来人去唱歌行。\n日出三竿春雾消，江头蜀客驻兰桡。凭寄狂夫书一纸，信在成都万里桥。\n两岸山花似雪开，家家春酒满银杯。昭君坊中多女伴，永安宫外踏青来。\n城西门前滟滪堆，年年波浪不能摧。懊恼人心不如石，少时东去复西来。\n瞿塘嘈嘈十二滩，此中道路古来难。长恨人心不如水，等闲平地起波澜。\n巫峡苍苍烟雨时，清猿啼在最高枝。个里愁人肠自断，由来不是此声悲。\n山上层层桃李花，云间烟火是人家。银钏金钗来负水，长刀短笠去烧畲。\n"}
{"title": "谢赐珍珠", "industry": "唐代", "author": "江采萍", "content": "\n桂叶双眉久不描，残妆和泪污红绡。长门尽日无梳洗，何必珍珠慰寂寥。\n"}
{"title": "国风·鄘风·墙有茨", "industry": "先秦", "author": "佚名", "content": "\n墙有茨，不可扫也。中冓之言，不可道也。所可道也，言之丑也。墙有茨，不可襄也。中冓之言，不可详也。所可详也，言之长也。墙有茨，不可束也。中冓之言，不可读也。所可读也，言之辱也。\n"}
{"title": "心术", "industry": "宋代", "author": "苏洵", "content": "\n　　为将之道，当先治心。泰山崩于前而色不变，麋鹿兴于左而目不瞬，然后可以制利害，可以待敌。\n　　凡兵上义；不义，虽利勿动。非一动之为利害，而他日将有所不可措手足也。夫惟义可以怒士，士以义怒，可与百战。\n　　凡战之道，未战养其财，将战养其力，既战养其气，既胜养其心。谨烽燧，严斥堠，使耕者无所顾忌，所以养其财；丰犒而优游之，所以养其力；小胜益急，小挫益厉，所以养其气；用人不尽其所欲为，所以养其心。故士常蓄其怒、怀其欲而不尽。怒不尽则有馀勇，欲不尽则有馀贪。故虽并天下，而士不厌兵，此黄帝之所以七十战而兵不殆也。不养其心，一战而胜，不可用矣。\n　　凡将欲智而严，凡士欲愚。智则不可测，严则不可犯，故士皆委己而听命，夫安得不愚？夫惟士愚，而后可与之皆死。\n　　凡兵之动，知敌之主，知敌之将，而后可以动于险。邓艾缒兵于蜀中，非刘禅之庸，则百万之师可以坐缚，彼固有所侮而动也。故古之贤将，能以兵尝敌，而又以敌自尝，故去就可以决。\n　　凡主将之道，知理而后可以举兵，知势而后可以加兵，知节而后可以用兵。知理则不屈，知势则不沮，知节则不穷。见小利不动，见小患不避，小利小患，不足以辱吾技也，夫然后有以支大利大患。夫惟养技而自爱者，无敌于天下。故一忍可以支百勇，一静可以制百动。\n　　兵有长短，敌我一也。敢问：“吾之所长，吾出而用之，彼将不与吾校；吾之所短，吾蔽而置之，彼将强与吾角，奈何？”曰：“吾之所短，吾抗而暴之，使之疑而却；吾之所长，吾阴而养之，使之狎而堕其中。此用长短之术也。”\n　　善用兵者，使之无所顾，有所恃。无所顾，则知死之不足惜；有所恃，则知不至于必败。尺箠当猛虎，奋呼而操击；徒手遇蜥蜴，变色而却步，人之情也。知此者，可以将矣。袒裼而案剑，则乌获不敢逼；冠胄衣甲，据兵而寝，则童子弯弓杀之矣。故善用兵者以形固。夫能以形固，则力有馀矣。 \n"}
{"title": "渔歌子·荻花秋", "industry": "五代", "author": "李珣", "content": "\n荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，篷作舍，鱼羹稻饭常餐也。酒盈杯，书满架，名利不将心挂。\n"}
{"title": "望江南·天上月", "industry": "五代", "author": "佚名", "content": "\n天上月，遥望似一团银。夜久更阑风渐紧。与奴吹散月边云。照见负心人。\n"}
{"title": "玉楼春·红酥肯放琼苞碎", "industry": "宋代", "author": "李清照", "content": "\n红酥肯放琼苞碎。探著南枝开遍未。不知酝藉几多香，但见包藏无限意。 道人憔悴春窗底。闷损阑干愁不倚。要来小酌便来休，未必明朝风不起。\n"}
{"title": "夕阳楼", "industry": "唐代", "author": "李商隐", "content": "\n花明柳暗绕天愁，上尽重城更上楼。欲问孤鸿向何处，不知身世自悠悠。\n"}
{"title": "远师", "industry": "唐代", "author": "白居易", "content": "\n东宫白庶子，南寺远禅师。何处遥相见，心无一事时。\n"}
{"title": "晚春二首·其二", "industry": "唐代", "author": "韩愈", "content": "\n谁收春色将归去，慢绿妖红半不存。榆荚只能随柳絮，等闲撩乱走空园。\n"}
{"title": "酬问师", "industry": "唐代", "author": "刘商", "content": "\n虚空无处所，仿佛似琉璃。诗境何人到，禅心又过诗。\n"}
{"title": "八月十五夜月二首", "industry": "唐代", "author": "杜甫", "content": "\n满月飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。\n稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。\n"}
{"title": "丽人行", "industry": "唐代", "author": "杜甫", "content": "\n三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有？翠微盍叶垂鬓唇。背后何所见？珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，鸾刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白苹，青鸟飞去衔红巾。炙手可热势绝伦，慎莫近前丞相嗔！\n"}
{"title": "听张立本女吟", "industry": "唐代", "author": "高适", "content": "\n危冠广袖楚宫妆，独步闲庭逐夜凉。 自把玉钗敲砌竹，清歌一曲月如霜。\n"}
{"title": "从军行二首", "industry": "唐代", "author": "王昌龄", "content": "\n向夕临大荒，朔风轸归虑。平沙万里馀，飞鸟宿何处。虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。\n秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。\n"}
{"title": "忆秦娥·娄山关", "industry": "现代", "author": "毛泽东", "content": "\n西风烈，长空雁叫霜晨月。霜晨月，马蹄声碎，喇叭声咽。雄关漫道真如铁，而今迈步从头越。从头越，苍山如海，残阳如血。\n"}
{"title": "七夕", "industry": "宋代", "author": "杨朴", "content": "\n未会牵牛意若何，须邀织女弄金梭。年年乞与人间巧，不道人间巧已多。\n"}
{"title": "愚溪诗序", "industry": "唐代", "author": "柳宗元", "content": "\n　　灌水之阳有溪焉，东流入于潇水。或曰：冉氏尝居也，故姓是溪为冉溪。或曰：可以染也，名之以其能，故谓之染溪。予以愚触罪，谪潇水上。爱是溪，入二三里，得其尤绝者家焉。古有愚公谷，今予家是溪，而名莫能定，士之居者，犹龂龂然，不可以不更也，故更之为愚溪。 \n　　愚溪之上，买小丘，为愚丘。自愚丘东北行六十步，得泉焉，又买居之，为愚泉。愚泉凡六穴，皆出山下平地，盖上出也。合流屈曲而南，为愚沟。遂负土累石，塞其隘，为愚池。愚池之东为愚堂。其南为愚亭。池之中为愚岛。嘉木异石错置，皆山水之奇者，以予故，咸以愚辱焉。 \n　　夫水，智者乐也。今是溪独见辱于愚，何哉？盖其流甚下，不可以溉灌。又峻急多坻石，大舟不可入也。幽邃浅狭，蛟龙不屑，不能兴云雨，无以利世，而适类于予，然则虽辱而愚之，可也。 \n　　宁武子“邦无道则愚”，智而为愚者也；颜子“终日不违如愚”，睿而为愚者也。皆不得为真愚。今予遭有道而违于理，悖于事，故凡为愚者，莫我若也。夫然，则天下莫能争是溪，予得专而名焉。 \n　　溪虽莫利于世，而善鉴万类，清莹秀澈，锵鸣金石，能使愚者喜笑眷慕，乐而不能去也。予虽不合于俗，亦颇以文墨自慰，漱涤万物，牢笼百态，而无所避之。以愚辞歌愚溪，则茫然而不违，昏然而同归，超鸿蒙，混希夷，寂寥而莫我知也。于是作《八愚诗》，纪于溪石上。 \n"}
{"title": "咏牡丹", "industry": "宋代", "author": "王溥", "content": "\n枣花至小能成实，桑叶虽柔解吐丝。堪笑牡丹如斗大，不成一事又空枝。\n"}
{"title": "长干行·君家何处住", "industry": "唐代", "author": "崔颢", "content": "\n君家何处住，妾住在横塘。停船暂借问，或恐是同乡。\n"}
{"title": "渔家傲·五月榴花妖艳烘", "industry": "宋代", "author": "欧阳修", "content": "\n五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。正是浴兰时节动。菖蒲酒美清尊共。叶里黄鹂时一弄。犹瞢忪。等闲惊破纱窗梦。\n"}
{"title": "江楼夕望招客", "industry": "唐代", "author": "白居易", "content": "\n海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼消暑否？比君茅舍较清凉。\n"}
{"title": "武侯庙", "industry": "唐代", "author": "杜甫", "content": "\n遗庙丹青落，空山草木长。犹闻辞后主，不复卧南阳。\n"}
{"title": "春思", "industry": "唐代", "author": "皇甫冉", "content": "\n莺啼燕语报新年，马邑龙堆路几千。家住层城临汉苑，心随明月到胡天。(层城 一作：秦城)机中锦字论长恨，楼上花枝笑独眠。为问元戎窦车骑，何时返旆勒燕然。\n"}
{"title": "重送裴郎中贬吉州", "industry": "唐代", "author": "刘长卿", "content": "\n猿啼客散暮江头，人自伤心水自流。 同作逐臣君更远，青山万里一孤舟。\n"}
{"title": "春江晚景", "industry": "唐代", "author": "张九龄", "content": "\n江林多秀发，云日复相鲜。征路那逢此，春心益渺然。兴来只自得，佳处莫能传。薄暮津亭下，余花满客船。\n"}
{"title": "国风·鄘风·柏舟", "industry": "先秦", "author": "佚名", "content": "\n泛彼柏舟，在彼中河。髧彼两髦，实维我仪。之死矢靡它。母也天只！不谅人只！泛彼柏舟，在彼河侧。髧彼两髦，实维我特。之死矢靡慝。母也天只！不谅人只！\n"}
{"title": "君子阳阳", "industry": "先秦", "author": "佚名", "content": "\n君子阳阳，左执簧，右招我由房，其乐只且！君子陶陶，左执翿，右招我由敖，其乐只且！\n"}
{"title": "赋得自君之出矣", "industry": "唐代", "author": "张九龄", "content": "\n自君之出矣，不复理残机。思君如满月，夜夜减清辉。\n"}
{"title": "阮郎归·天边金掌露成霜", "industry": "宋代", "author": "晏几道", "content": "\n天边金掌露成霜。云随雁字长。绿杯红袖趁重阳。人情似故乡。兰佩紫，菊簪黄。殷勤理旧狂。欲将沉醉换悲凉。清歌莫断肠。\n"}
{"title": "鹧鸪天·十里楼台倚翠微", "industry": "宋代", "author": "晏几道", "content": "\n十里楼台倚翠微。百花深处杜鹃啼。殷勤自与行人语，不似流莺取次飞。 惊梦觉，弄晴时。声声只道不如归。天涯岂是无归意，争奈归期未可期。\n"}
{"title": "咸阳值雨", "industry": "唐代", "author": "温庭筠", "content": "\n咸阳桥上雨如悬，万点空濛隔钓船。还似洞庭春水色，晓云将入岳阳天。\n"}
{"title": "忆扬州", "industry": "唐代", "author": "徐凝", "content": "\n萧娘脸薄难胜泪，桃叶眉尖易觉愁。天下三分明月夜，二分无赖是扬州。\n"}
{"title": "云阳馆与韩绅宿别", "industry": "唐代", "author": "司空曙", "content": "\n故人江海别，几度隔山川。乍见翻疑梦，相悲各问年。孤灯寒照雨，深竹暗浮烟。更有明朝恨，离杯惜共传。\n"}
{"title": "国风·王风·兔爰", "industry": "先秦", "author": "佚名", "content": "\n有兔爰爰，雉离于罗。我生之初，尚无为；我生之后，逢此百罹。尚寐无吪！有兔爰爰，雉离于罦。我生之初，尚无造；我生之后，逢此百忧。尚寐无觉！有兔爰爰，雉离于罿。我生之初，尚无庸；我生之后，逢此百凶。尚寐无聪！\n"}
{"title": "临江仙·柳絮", "industry": "清代", "author": "曹雪芹", "content": "\n白玉堂前春解舞，东风卷得均匀。蜂围蝶阵乱纷纷。几曾随逝水？岂必委芳尘？万缕千丝终不改，任他随聚随分。韶华休笑本无根。好风凭借力，送我上青云。\n"}
{"title": "凤凰台上忆吹箫·寸寸微云", "industry": "清代", "author": "贺双卿", "content": "\n寸寸微云，丝丝残照，有无明灭难消。正断魂魂断，闪闪摇摇。望望山山水水，人去去，隐隐迢迢。从今后，酸酸楚楚，只似今宵。青遥。问天不应，看小小双卿，袅袅无聊。更见谁谁见，谁痛花娇？谁望欢欢喜喜，偷素粉，写写描描？谁还管，生生世世，夜夜朝朝。\n"}
{"title": "纪辽东二首", "industry": "隋代", "author": "杨广", "content": "\n辽东海北翦长鲸，风云万里清。方当销锋散马牛，旋师宴镐京。前歌后舞振军威，饮至解戎衣。判不徒行万里去，空道五原归。\n秉旄仗节定辽东，俘馘变夷风。清歌凯捷九都水，归宴洛阳宫。策功行赏不淹留，全军藉智谋。讵似南宫复道上，先封雍齿侯。\n"}
{"title": "春夜别友人二首·其一", "industry": "唐代", "author": "陈子昂", "content": "\n银烛吐青烟，金樽对绮筵。离堂思琴瑟，别路绕山川。明月隐高树，长河没晓天。悠悠洛阳道，此会在何年。\n"}
{"title": "无俗念·灵虚宫梨花词", "industry": "宋代", "author": "丘处机", "content": "\n春游浩荡，是年年、寒食梨花时节。白锦无纹香烂漫，玉树琼葩堆雪。静夜沉沉，浮光霭霭，冷浸溶溶月。人间天上，烂银霞照通彻。浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙材卓荦，下土难分别。瑶台归去，洞天方看清绝。\n"}
{"title": "咏芭蕉", "industry": "清代", "author": "郑燮", "content": "\n芭蕉叶叶为多情，一叶才舒一叶生。自是相思抽不尽，却教风雨怨秋声。\n"}
{"title": "塞下曲·其一", "industry": "唐代", "author": "李益", "content": "\n蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。\n"}
{"title": "青玉案·年年社日停针线", "industry": "宋代", "author": "黄公绍", "content": "\n年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。\n"}
{"title": "江上", "industry": "清代", "author": "王士祯", "content": "\n吴头楚尾路如何？烟雨秋深暗自波。晚趁寒潮渡江去，满林黄叶雁声多。\n"}
{"title": "蝶恋花·蝶懒莺慵春过半", "industry": "宋代", "author": "苏轼", "content": "\n蝶懒莺慵春过半。花落狂风，小院残红满。午醉未醒红日晚，黄昏帘幕无人卷。云鬓鬅松眉黛浅。总是愁媒，欲诉谁消遣。未信此情难系绊，杨花犹有东风管。\n"}
{"title": "临江仙·浅浅余寒春半", "industry": "宋代", "author": "晏几道", "content": "\n浅浅余寒春半，雪消蕙草初长。烟迷柳岸旧池塘。风吹梅蕊闹，雨细杏花香。月堕枝头欢意，从前虚梦高唐，觉来何处放思量。如今不是梦，真个到伊行。\n"}
{"title": "蝶恋花·凤栖梧", "industry": "宋代", "author": "柳永", "content": "\n蜀锦地衣丝步障。屈曲回廊，静夜闲寻访。玉砌雕阑新月上。朱扉半掩人相望。 旋暖熏炉温斗帐。玉树琼枝，迤逦相偎傍。酒力渐浓春思荡。鸳鸯绣被翻红浪。\n"}
{"title": "韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外·其一", "industry": "唐代", "author": "李商隐", "content": "\n十岁裁诗走马成，冷灰残烛动离情。桐花万里丹山路，雏凤清于老凤声。\n剑栈风樯各苦辛，别时冰雪到时春。为凭何逊休联句，瘦尽东阳姓沈人。\n"}
{"title": "小池二首", "industry": "唐代", "author": "白居易", "content": "\n昼倦前斋热，晚爱小池清。映林馀景没，近水微凉生。\n\n坐把蒲葵扇，闲吟三两声。\n\n有意不在大，湛湛方丈馀。荷侧泻清露，萍开见游鱼。\n\n每一临此坐，忆归青溪居。\n"}
{"title": "咏怀古迹五首·其一", "industry": "唐代", "author": "杜甫", "content": "\n支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客哀时且未还。庾信平生最萧瑟，暮年诗赋动江关。\n"}
{"title": "寻南溪常山道人隐居 / 寻南溪常道士", "industry": "唐代", "author": "刘长卿", "content": "\n一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。\n"}
{"title": "黄冈竹楼记", "industry": "宋代", "author": "王禹偁", "content": "\n　　黄冈之地多竹，大者如椽。竹工破之，刳去其节，用代陶瓦。比屋皆然，以其价廉而工省也。\n　　子城西北隅，雉堞圮毁，蓁莽荒秽，因作小楼二间，与月波楼通。远吞山光，平挹江濑，幽阒辽夐，不可具状。夏宜急雨，有瀑布声；冬宜密雪，有碎玉声。宜鼓琴，琴调虚畅；宜咏诗，诗韵清绝；宜围棋，子声丁丁然；宜投壶，矢声铮铮然；皆竹楼之所助也。\n　　公退之暇，被鹤氅衣，戴华阳巾，手执《周易》一卷，焚香默坐，消遣世虑。江山之外，第见风帆沙鸟，烟云竹树而已。待其酒力醒，茶烟歇，送夕阳，迎素月，亦谪居之胜概也。彼齐云、落星，高则高矣；井干、丽谯，华则华矣；止于贮妓女，藏歌舞，非骚人之事，吾所不取。\n　　吾闻竹工云：“竹之为瓦，仅十稔；若重覆之，得二十稔。”噫！吾以至道乙未岁，自翰林出滁上，丙申，移广陵；丁酉又入西掖；戊戌岁除日，新旧岁之交，即除夕。有齐安之命；己亥闰三月到郡。四年之间，奔走不暇；未知明年又在何处，岂惧竹楼之易朽乎！幸后之人与我同志，嗣而葺之，庶斯楼之不朽也！\n　　咸平二年八月十五日记。 \n"}
{"title": "菩萨蛮·朔风吹散三更雪", "industry": "清代", "author": "纳兰性德", "content": "\n朔风吹散三更雪，倩魂犹恋桃花月。梦好莫催醒，由他好处行。无端听画角，枕畔红冰薄。塞马一声嘶，残星拂大旗。\n"}
{"title": "蝶恋花·越女采莲秋水畔", "industry": "宋代", "author": "欧阳修", "content": "\n越女采莲秋水畔。窄袖轻罗，暗露双金钏。照影摘花花似面。芳心只共丝争乱。鸂鶒滩头风浪晚。雾重烟轻，不见来时伴。隐隐歌声归棹远。离愁引著江南岸。\n"}
{"title": "临江仙·樱桃落尽春归去", "industry": "五代", "author": "李煜", "content": "\n樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。\n"}
{"title": "月", "industry": "唐代", "author": "李商隐", "content": "\n池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。\n"}
{"title": "金陵新亭", "industry": "唐代", "author": "李白", "content": "\n金陵风景好，豪士集新亭。举目山河异，偏伤周顗情。四坐楚囚悲，不忧社稷倾。王公何慷慨，千载仰雄名。\n"}
{"title": "望木瓜山", "industry": "唐代", "author": "李白", "content": "\n早起见日出，暮见栖鸟还。客心自酸楚，况对木瓜山。\n"}
{"title": "车遥遥篇", "industry": "宋代", "author": "范成大", "content": "\n车遥遥，马憧憧。君游东山东复东，安得奋飞逐西风。愿我如星君如月，夜夜流光相皎洁。月暂晦，星常明。留明待月复，三五共盈盈。\n"}
{"title": "沧浪歌", "industry": "先秦", "author": "佚名", "content": "\n沧浪之水清兮，可以濯我缨；沧浪之水浊兮，可以濯我足。\n"}
{"title": "汉宫春·立春日", "industry": "宋代", "author": "辛弃疾", "content": "\n春已归来，看美人头上，袅袅春幡。无端风雨，未肯收尽余寒。年时燕子，料今宵梦到西园。浑未辨，黄柑荐酒，更传青韭堆盘？却笑东风，从此便薰梅染柳，更没些闲。闲时又来镜里，转变朱颜。清愁不断，问何人会解连环？生怕见花开花落，朝来塞雁先还。\n"}
{"title": "念奴娇·登建康赏心亭呈史致道留守", "industry": "宋代", "author": "辛弃疾", "content": "\n我来吊古，上危楼、赢得闲愁千斛。虎踞龙蟠何处是，只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。 却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。\n"}
{"title": "江城子·孤山竹阁送述古", "industry": "宋代", "author": "苏轼", "content": "\n翠蛾羞黛怯人看。掩霜纨，泪偷弹。且尽一尊，收泪唱《阳关》。漫道帝城天样远，天易见，见君难。画堂新构近孤山。曲栏干，为谁安？飞絮落花，春色属明年。欲棹小舟寻旧事，无处问，水连天。\n"}
{"title": "渔家傲", "industry": "宋代", "author": "欧阳修", "content": "\n对酒当歌劳客劝。惜花只惜年华晚。寒艳冷香秋不管。情眷眷。凭栏尽日愁无限。\n\n思抱芳期随寒雁。悔无深意传双燕。怅望一枝难寄远。人不见。楼头望断相思眼。\n"}
{"title": "雪梅香·景萧索", "industry": "宋代", "author": "柳永", "content": "\n景萧索，危楼独立面晴空。动悲秋情绪，当时宋玉应同。渔市孤烟袅寒碧，水村残叶舞愁红。楚天阔，浪浸斜阳，千里溶溶。 临风。想佳丽，别后愁颜，镇敛眉峰。可惜当年，顿乖雨迹云踪。雅态妍姿正欢洽，落花流水忽西东。无憀恨、相思意，尽分付征鸿。\n"}
{"title": "沧浪亭记", "industry": "宋代", "author": "苏舜钦", "content": "\n　　予以罪废，无所归。扁舟吴中，始僦舍以处。时盛夏蒸燠，土居皆褊狭，不能出气，思得高爽虚辟之地，以舒所怀，不可得也。 \n　　一日过郡学，东顾草树郁然，崇阜广水，不类乎城中。并水得微径于杂花修竹之间。东趋数百步，有弃地，纵广合五六十寻，三向皆水也。杠之南，其地益阔，旁无民居，左右皆林木相亏蔽。访诸旧老，云钱氏有国，近戚孙承右之池馆也。坳隆胜势，遗意尚存。予爱而徘徊，遂以钱四万得之，构亭北碕，号‘沧浪’焉。前竹后水，水之阳又竹，无穷极。澄川翠干，光影会合于轩户之间，尤与风月为相宜。予时榜小舟，幅巾以往，至则洒然忘其归。觞而浩歌，踞而仰啸，野老不至，鱼鸟共乐。形骸既适则神不烦，观听无邪则道以明；返思向之汩汩荣辱之场，日与锱铢利害相磨戛，隔此真趣，不亦鄙哉！ \n　　噫！人固动物耳。情横于内而性伏，必外寓于物而后遣。寓久则溺，以为当然；非胜是而易之，则悲而不开。惟仕宦溺人为至深。古之才哲君子，有一失而至于死者多矣，是未知所以自胜之道。予既废而获斯境，安于冲旷，不与众驱，因之复能乎内外失得之原，沃然有得，笑闵万古。尚未能忘其所寓目，用是以为胜焉！ \n"}
{"title": "青春", "industry": "唐代", "author": "韩偓", "content": "\n眼意心期卒未休，暗中终拟约秦楼。光阴负我难相遇，情绪牵人不自由。遥夜定嫌香蔽膝，闷时应弄玉搔头。樱桃花谢梨花发，肠断青春两处愁。\n"}
{"title": "长信怨", "industry": "唐代", "author": "王昌龄", "content": "\n金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。\n高殿秋砧响夜阑，霜深犹忆御衣寒。银灯青琐裁缝歇，还向金城明主看。\n奉帚平明金殿开，暂将团扇共徘徊。玉颜不及寒鸦色，犹带昭阳日影来。\n真成薄命久寻思，梦见君王觉后疑。火照西宫知夜饮，分明复道奉恩时。\n长信宫中秋月明，昭阳殿下捣衣声。白露堂中细草迹，红罗帐里不胜情。\n"}
{"title": "迎燕", "industry": "宋代", "author": "葛天民", "content": "\n咫尺春三月， 寻常百姓家。为迎新燕入， 不下旧帘遮。翅湿沾微雨， 泥香带落花。巢成雏长大， 相伴过年华。\n"}
{"title": "梅花绝句·其二", "industry": "宋代", "author": "陆游", "content": "\n幽谷那堪更北枝，年年自分着花迟。高标逸韵君知否，正是层冰积雪时。\n"}
{"title": "宫之奇谏假道", "industry": "先秦", "author": "左丘明", "content": "\n　　晋侯复假道于虞以伐虢。\n　　宫之奇谏曰：“虢，虞之表也。虢亡，虞必从之。晋不可启，寇不可翫。一之谓甚，其可再乎？谚所谓‘辅车相依，唇亡齿寒’者，其虞、虢之谓也。”\n　　公曰：“晋，吾宗也，岂害我哉？”\n　　对曰：“大伯、虞仲，大王之昭也 。大伯不从，是以不嗣。虢仲、虢叔，王季之穆也，为文王卿士，勋在王室，藏于盟府。将虢是灭，何爱于虞！且虞能亲于桓、庄乎？其爱之也，桓、庄之族何罪？而以为戮，不唯逼乎？亲以宠逼，犹尚害之，况以国乎？”\n　　公曰：“吾享祀丰洁，神必据我。”\n　　对曰：“臣闻之，鬼神非人实亲，惟德是依。故《周书》曰：‘皇天无亲，惟德是辅。’又曰：‘黍稷非馨，明德惟馨。’又曰：‘民不易物，惟德繄物。’如是，则非德，民不和，神不享矣。神所冯依，将在德矣。若晋取虞，而明德以荐馨香，神其吐之乎？”\n　　弗听，许晋使。\n　　宫之奇以其族行，曰：“虞不腊矣。在此行也，晋不更举矣。”\n　　八月甲午，晋侯围上阳，问于卜偃曰：“吾其济乎？”\n　　对曰：“克之。”\n　　公曰：“何时？”\n　　对曰：“童谣曰：‘丙之晨，龙尾伏辰，均服振振，取虢之旂。鹑之贲贲，天策炖炖，火中成军，虢公其奔。’其九月、十月之交乎！丙子旦，日在尾，月在策，鹑火中，必是时也。”\n　　冬，十二月丙子朔，晋灭虢，虢公丑奔京师。师还，馆于虞，遂袭虞，灭之,执虞公.及其大夫井伯，从媵秦穆姬。而修虞祀，且归其职贡于王，故书曰：“晋人执虞公。”罪虞公，言易也。 \n"}
{"title": "石碏谏宠州吁", "industry": "先秦", "author": "左丘明", "content": "\n　　卫庄公娶于齐东宫得臣之妹，曰庄姜。美而无子，卫人所为赋《硕人》也。又娶于陈，曰厉妫。生孝伯，蚤死。其娣戴妫生桓公，庄姜以为己子。\n　　公子州吁，嬖人之子也。有宠而好兵，公弗禁，庄姜恶之。\n　　石碏谏曰：“臣闻爱子，教之以义方，弗纳于邪。骄奢淫佚，所自邪也。四者之来，宠禄过也。将立州吁，乃定之矣；若犹未也，阶之为祸。夫宠而不骄，骄而能降，降而不憾，憾而能眕者，鲜矣。且夫贱妨贵，少陵长，远间亲，新间旧，小加大，淫破义，所谓六逆也。君义，臣行，父慈，子孝，兄爱，弟敬，所谓六顺也。去顺效逆，所以速祸也。君人者，将祸是[通“事”]务去，而速之，无乃不可乎？”弗听。\n　　其子厚与州吁游，禁之，不可。桓公立，乃老。\n"}
{"title": "早梅", "industry": "明代", "author": "道源", "content": "\n万树寒无色，南枝独有花。香闻流水处，影落野人家。\n"}
{"title": "杨柳枝词九首·其一", "industry": "唐代", "author": "刘禹锡", "content": "\n塞北梅花羌笛吹，淮南桂树小山词。请君莫奏前朝曲，听唱新翻杨柳枝。\n"}
{"title": "鹧鸪天·寒日萧萧上琐窗", "industry": "宋代", "author": "李清照", "content": "\n寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。\n"}
{"title": "眼儿媚·迟迟春日弄轻柔", "industry": "宋代", "author": "朱淑真", "content": "\n迟迟春日弄轻柔，花径暗香流。清明过了，不堪回首，云锁朱楼。午窗睡起莺声巧，何处唤春愁？绿杨影里，海棠亭畔，红杏梢头。\n"}
{"title": "代出自蓟北门行", "industry": "南北朝", "author": "鲍照", "content": "\n羽檄起边亭，烽火入咸阳。征师屯广武，分兵救朔方。(征师 一作：征骑)严秋筋竿劲，虏阵精且强。天子按剑怒，使者遥相望。雁行缘石径，鱼贯度飞梁。箫鼓流汉思，旌甲被胡霜。疾风冲塞起，沙砾自飘扬。马毛缩如蝟，角弓不可张。时危见臣节，世乱识忠良。投躯报明主，身死为国殇。\n"}
{"title": "九日送别", "industry": "唐代", "author": "王之涣", "content": "\n蓟庭萧瑟故人稀，何处登高且送归。 今日暂同芳菊酒，明朝应作断蓬飞。\n"}
{"title": "绝句六首", "industry": "唐代", "author": "杜甫", "content": "\n日出篱东水，云生舍北泥。竹高鸣翡翠，沙僻舞鹍鸡。\n\n蔼蔼花蕊乱，飞飞蜂蝶多。幽栖身懒动，客至欲如何。\n\n凿井交棕叶，开渠断竹根。扁舟轻褭缆，小径曲通村。\n\n急雨捎溪足，斜晖转树腰。隔巢黄鸟并，翻藻白鱼跳。\n\n舍下笋穿壁，庭中藤刺檐。地晴丝冉冉，江白草纤纤。\n\n江动月移石，溪虚云傍花。鸟栖知故道，帆过宿谁家。\n"}
{"title": "落花落", "industry": "唐代", "author": "王勃", "content": "\n落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，燎乱入中帷。落花春正满，春人归不归。落花度，氛氲绕高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。\n"}
{"title": "清人", "industry": "先秦", "author": "佚名", "content": "\n清人在彭，驷介旁旁。二矛重英，河上乎翱翔。清人在消，驷介麃麃。二矛重乔，河上乎逍遥。清人在轴，驷介陶陶。左旋右抽，中军作好。\n"}
{"title": "右溪记", "industry": "唐代", "author": "元结", "content": "\n　　道州城西百余步，有小溪。南流数十步，合营溪。水抵两岸，悉皆怪石，欹嵌盘曲，不可名状。清流触石，洄悬激注；佳木异竹，垂阴相荫。\n　　此溪若在山野之上，则宜逸民退士之所游处；在人间，则可为都邑之胜境，静者之林亭。而置州以来，无人赏爱；徘徊溪上，为之怅然。乃疏凿芜秽，俾为亭宇；植松与桂，兼之香草，以裨形胜。为溪在州右，遂命之曰右溪。刻铭石上，彰示来者。\n"}
{"title": "苏秦以连横说秦", "industry": "先秦", "author": "佚名", "content": "\n　　苏秦始将连横说秦惠王曰：“大王之国，西有巴、蜀、汉中之利，北有胡貉、代马之用，南有巫山、黔中之限，东有肴、函之固。田肥美，民殷富，战车万乘，奋击百万，沃野千里，蓄积饶多，地势形便，此所谓天府，天下之雄国也。以大王之贤，士民之众，车骑之用，兵法之教，可以并诸侯，吞天下，称帝而治。愿大王少留意，臣请奏其效。”\n　　秦王曰：“寡人闻之：毛羽不丰满者，不可以高飞，文章不成者不可以诛罚，道德不厚者不可以使民，政教不顺者不可以烦大臣。今先生俨然不远千里而庭教之，愿以异日。”\n　　苏秦曰：“臣固疑大王之不能用也。昔者神农伐补遂，黄帝伐涿鹿而禽蚩尤，尧伐驩兜，舜伐三苗，禹伐共工，汤伐有夏，文王伐崇，武王伐纣，齐桓任战而伯天下。由此观之，恶有不战者乎？古者使车毂击驰，言语相结，天下为一，约从连横，兵革不藏。文士并饬，诸侯乱惑，万端俱起，不可胜理。科条既备，民多伪态，书策稠浊，百姓不足。上下相愁，民无所聊，明言章理，兵甲愈起。辩言伟服，战攻不息，繁称文辞，天下不治。舌弊耳聋，不见成功，行义约信，天下不亲。于是乃废文任武，厚养死士，缀甲厉兵，效胜于战场。夫徒处而致利，安坐而广地，虽古五帝三王五伯，明主贤君，常欲坐而致之，其势不能。故以战续之，宽则两军相攻，迫则杖戟相橦，然后可建大功。是故兵胜于外，义强于内，威立于上，民服于下。今欲并天下，凌万乘，诎敌国，制海内，子元元，臣诸侯，非兵不可。今不嗣主，忽于至道，皆惛于教，乱于治，迷于言，惑于语，沈于辩，溺于辞。以此论之，王固不能行也。”\n　　说秦王书十上而说不行，黑貂之裘弊，黄金百斤尽，资用乏绝，去秦而归，羸縢履蹻，负书担橐，形容枯槁，面目犁黑，状有愧色。归至家，妻不下紝，嫂不为炊。父母不与言。苏秦喟叹曰：“妻不以我为夫，嫂不以我为叔，父母不以我为子，是皆秦之罪也。”乃夜发书，陈箧数十，得太公阴符之谋，伏而诵之，简练以为揣摩。读书欲睡，引锥自刺其股，血流至足，曰：“安有说人主，不能出其金玉锦绣，取卿相之尊者乎？”期年，揣摩成，曰：“此真可以说当世之君矣。”\n　　于是乃摩燕乌集阙，见说赵王于华屋之下，抵掌而谈，赵王大悦，封为武安君。受相印，革车百乘，锦绣千纯，白璧百双，黄金万溢，以随其后，约从散横以抑强秦，故苏秦相于赵而关不通。\n　　当此之时，天下之大，万民之众，王侯之威，谋臣之权，皆欲决苏秦之策。不费斗粮，未烦一兵，未战一士，未绝一弦，未折一矢，诸侯相亲，贤于兄弟。夫贤人在而天下服，一人用而天下从，故曰：式于政不式于勇；式于廊庙之内，不式于四境之外。当秦之隆，黄金万溢为用，转毂连骑，炫熿于道，山东之国从风而服，使赵大重。且夫苏秦，特穷巷掘门桑户棬枢之士耳，伏轼撙衔，横历天下，廷说诸侯之王，杜左右之口，天下莫之能伉。\n　　将说楚王，路过洛阳，父母闻之，清宫除道，张乐设饮，郊迎三十里。妻侧目而视，倾耳而听。嫂蛇行匍伏，四拜自跪而谢。苏秦曰：“嫂何前倨而后卑也？”嫂曰：“以季子之位尊而多金。”苏秦曰：“嗟乎！贫穷则父母不子，富贵则亲戚畏惧。人生世上，势位富厚，盖可忽乎哉？”\n"}
{"title": "杂诗", "industry": "唐代", "author": "佚名", "content": "\n近寒食雨草萋萋，著麦苗风柳映堤。等是有家归未得，杜鹃休向耳边啼。\n"}
{"title": "清平乐·风鬟雨鬓", "industry": "清代", "author": "纳兰性德", "content": "\n风鬟雨鬓，偏是来无准。倦倚玉兰看月晕，容易语低香近。软风吹遍窗纱，心期便隔天涯。从此伤春伤别，黄昏只对梨花。\n"}
{"title": "四块玉·别情", "industry": "元代", "author": "关汉卿", "content": "\n自送别，心难舍，一点相思几时绝？凭阑袖拂杨花雪。溪又斜，山又遮，人去也！\n"}
{"title": "忆秦娥·伤离别", "industry": "宋代", "author": "何梦桂", "content": "\n伤离别。江南雁断音书绝。音书绝。两行珠泪，寸肠千结。 伤心长记中秋节。今年还似前年月。前年月。那知今夜，月圆人缺。\n"}
{"title": "满江红·汉水东流", "industry": "宋代", "author": "辛弃疾", "content": "\n汉水东流，都洗尽，髭胡膏血。人尽说，君家飞将，旧时英烈。破敌金城雷过耳，谈兵玉帐冰生颊。想王郎，结发赋从戎，传遗业。腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今，记取楚楼风，庾台月。\n"}
{"title": "水调歌头·秋色渐将晚", "industry": "宋代", "author": "叶梦得", "content": "\n秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。 念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。\n"}
{"title": "点绛唇·醉漾轻舟", "industry": "宋代", "author": "秦观", "content": "\n醉漾轻舟，信流引到花深处。尘缘相误，无计花间住。烟水茫茫，千里斜阳暮。山无数，乱红如雨。不记来时路。\n"}
{"title": "题红叶", "industry": "唐代", "author": "宣宗宫人", "content": "\n流水何太急，深宫尽日闲。殷勤谢红叶，好去到人间。\n"}
{"title": "长歌行", "industry": "唐代", "author": "李咸用", "content": "\n要衣须破束，欲炙须解牛。当年不快意，徒为他人留。\n\n百岁之约何悠悠，华发星星稀满头。峨眉螓首聊我仇，\n\n圆红阙白令人愁。何不夕引清奏，朝登翠楼，逢花便折，\n\n闻胜即游？鼓腕腾棍晴雷收，舞腰困褭垂杨柔。\n\n象箸击折歌勿休，玉山未到非风流。眼前有物俱是梦，\n\n莫将身作黄金仇。死生同域不用惧，富贵在天何足忧！\n"}
{"title": "代春怨", "industry": "唐代", "author": "刘方平", "content": "\n朝日残莺伴妾啼，开帘只见草萋萋。 庭前时有东风入，杨柳千条尽向西。 \n"}
{"title": "长沙过贾谊宅", "industry": "唐代", "author": "刘长卿", "content": "\n三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。\n"}
{"title": "望蓟门", "industry": "唐代", "author": "祖咏", "content": "\n燕台一望客心惊，笳鼓喧喧汉将营。(笳鼓 一作：箫鼓)万里寒光生积雪，三边曙色动危旌。沙场烽火侵胡月，海畔云山拥蓟城。少小虽非投笔吏，论功还欲请长缨。\n"}
{"title": "卢令", "industry": "先秦", "author": "佚名", "content": "\n卢令令，其人美且仁。卢重环，其人美且鬈。卢重鋂，其人美且偲。\n"}
{"title": "载驰", "industry": "先秦", "author": "佚名", "content": "\n载驰载驱，归唁卫侯。驱马悠悠，言至于漕。大夫跋涉，我心则忧。既不我嘉，不能旋反。视尔不臧，我思不远。既不我嘉，不能旋济？视尔不臧，我思不閟。陟彼阿丘，言采其蝱。女子善怀，亦各有行。许人尤之，众稚且狂。我行其野，芃芃其麦。控于大邦，谁因谁极？大夫君子，无我有尤。百尔所思，不如我所之。\n"}
{"title": "招魂", "industry": "先秦", "author": "屈原", "content": "\n朕幼清以廉洁兮，身服义而未沫。主此盛德兮，牵于俗而芜秽。上无所考此盛德兮，长离殃而愁苦。帝告巫阳曰：“有人在下，我欲辅之。魂魄离散，汝筮予之。”巫阳对曰：“掌梦！上帝其难从；若必筮予之，恐后之谢，不能复用。”巫阳焉乃下招曰：\n魂兮归来！去君之恒干，何为四方些？舍君之乐处，而离彼不祥些！\n魂兮归来！东方不可以讬些。长人千仞，惟魂是索些。十日代出，流金铄石些。彼皆习之，魂往必释些。归来兮！不可以讬些。\n魂兮归来！南方不可以止些。雕题黑齿，得人肉以祀，以其骨为醢些。蝮蛇蓁蓁，封狐千里些。雄虺九首，往来倏忽，吞人以益其心些。归来兮！不可久淫些。\n魂兮归来！西方之害，流沙千里些。旋入雷渊，爢散而不可止些。幸而得脱，其外旷宇些。赤蚁若象，玄蜂若壶些。五谷不生，丛菅是食些。其土烂人，求水无所得些。彷徉无所倚，广大无所极些。归来兮！恐自遗贼些。\n魂兮归来！北方不可以止些。增冰峨峨，飞雪千里些。归来兮！不可以久些。\n魂兮归来！君无上天些。虎豹九关，啄害下人些。一夫九首，拔木九千些。豺狼从目，往来侁侁些。悬人以嬉，投之深渊些。致命于帝，然后得瞑些。归来！往恐危身些。\n魂兮归来！君无下此幽都些。土伯九约，其角觺觺些。敦脄血拇，逐人伂駓駓些。参目虎首，其身若牛些。此皆甘人，归来！恐自遗灾些。\n魂兮归来！入修门些。工祝招君，背行先些。秦篝齐缕，郑绵络些。招具该备，永啸呼些。\n魂兮归来！反故居些。天地四方，多贼奸些。像设君室，静闲安些。高堂邃宇，槛层轩些。层台累榭，临高山些。网户朱缀，刻方连些。冬有穾厦，夏室寒些。川谷径复，流潺湲些。光风转蕙，氾崇兰些。经堂入奥，朱尘筵些。砥室翠翘，挂曲琼些。翡翠珠被，烂齐光些。蒻阿拂壁，罗帱张些。纂组绮缟，结琦璜些。室中之观，多珍怪些。兰膏明烛，华容备些。二八侍宿，射递代些。九侯淑女，多迅众些。盛鬋不同制，实满宫些。容态好比，顺弥代些。弱颜固植，謇其有意些。姱容修态，絚洞房些。蛾眉曼睩，目腾光些。靡颜腻理，遗视矊些。离榭修幕，侍君之闲些。悲帷翠帐，饰高堂些。红壁沙版，玄玉梁些。仰观刻桷，画龙蛇些。坐堂伏槛，临曲池些。芙蓉始发，杂芰荷些。紫茎屏风，文缘波些。文异豹饰，侍陂陁些。轩辌既低，步骑罗些。兰薄户树，琼木篱些。魂兮归来！何远为些？\n室家遂宗，食多方些。稻粢穱麦，挐黄梁些。大苦醎酸，辛甘行些。肥牛之腱，臑若芳些。和酸若苦，陈吴羹些。胹鳖炮羔，有柘浆些。鹄酸臇凫，煎鸿鸧些。露鸡臛蠵，厉而不爽些。粔籹蜜饵，有餦餭些。瑶浆蜜勺，实羽觞些。挫糟冻饮，酎清凉些。华酌既陈，有琼浆些。归来反故室，敬而无妨些。肴羞未通，女乐罗些。敶钟按鼓，造新歌些。《涉江》《采菱》，发《扬荷》些。美人既醉，朱颜酡些。嬉光眇视，目曾波些。被文服纤，丽而不奇些。长发曼鬋，艳陆离些。二八齐容，起郑舞些。衽若交竿，抚案下些。竽瑟狂会，搷鸣鼓些。宫庭震惊，发<激楚>些。吴歈蔡讴，奏大吕些。士女杂坐，乱而不分些。放敶组缨，班其相纷些。郑卫妖玩，来杂陈些。《激楚》之结，独秀先些。菎蔽象棋，有六簙些。分曹并进，遒相迫些。成枭而牟，呼五白些。晋制犀比，费白日些。铿钟摇簴，揳梓瑟些。娱酒不废，沈日夜些。兰膏明烛，华灯错些。结撰至思，兰芳假些。人有所极，同心赋些。酎饮尽欢，乐先故些。魂兮归来！反故居些。\n乱曰：献岁发春兮，汨吾南征。菉蘋齐叶兮，白芷生。路贯庐江兮，左长薄。倚沼畦瀛兮，遥望博。青骊结驷兮，齐千乘。悬火延起兮，玄颜烝。步及骤处兮，诱骋先。抑骛若通兮，引车右还。与王趋梦兮，课后先。君王亲发兮，惮青兕。朱明承夜兮，时不可以淹。皋兰被径兮，斯路渐。湛湛江水兮，上有枫。目极千里兮，伤春心。魂兮归来，哀江南！\n"}
{"title": "乙卯重五诗", "industry": "宋代", "author": "陆游", "content": "\n重五山村好，榴花忽已繁。粽包分两髻，艾束著危冠。旧俗方储药，羸躯亦点丹。日斜吾事毕，一笑向杯盘。\n"}
{"title": "喜春来·泰定三年丙寅岁除夜玉山舟中赋", "industry": "元代", "author": "张雨", "content": "\n江梅的的依茅舍，石漱溅溅漱玉沙。瓦瓯篷底送年华。问暮鸦：何处阿戎家？\n"}
{"title": "减字木兰花·天涯旧恨", "industry": "宋代", "author": "秦观", "content": "\n天涯旧恨，独自凄凉人不问。欲见回肠，断尽金炉小篆香。黛蛾长敛，任是春风吹不展。困倚危楼，过尽飞鸿字字愁。\n"}
{"title": "鹧鸪天·座中有眉山隐客史应之和前韵即席答之", "industry": "宋代", "author": "黄庭坚", "content": "\n黄菊枝头生晓寒。人生莫放酒杯干。风前横笛斜吹雨，醉里簪花倒著冠。 身健在，且加餐。舞裙歌板尽清欢。黄花白发相牵挽，付与时人冷眼看。\n"}
{"title": "春望词四首", "industry": "唐代", "author": "薛涛", "content": "\n花开不同赏，花落不同悲。欲问相思处，花开花落时。\n\n揽草结同心，将以遗知音。春愁正断绝，春鸟复哀吟。\n\n风花日将老，佳期犹渺渺。不结同心人，空结同心草。\n\n那堪花满枝，翻作两相思。玉箸垂朝镜，春风知不知。\n"}
{"title": "咏柳二首", "industry": "唐代", "author": "顾云", "content": "\n带露含烟处处垂，绽黄摇绿嫩参差。长堤未见风飘絮，\n\n广陌初怜日映丝。斜傍画筵偷舞态，低临妆阁学愁眉。\n\n离亭不放到春暮，折尽拂檐千万枝。\n\n闲花野草总争新，眉皱丝干独不匀。\n\n乞取东风残气力，莫教虚度一年春。\n\n"}
{"title": "中秋", "industry": "唐代", "author": "刘得仁", "content": "\n尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。\n"}
{"title": "题扬州禅智寺", "industry": "唐代", "author": "杜牧", "content": "\n雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。\n"}
{"title": "瀑布", "industry": "唐代", "author": "施肩吾", "content": "\n豁开青冥颠，泻出万丈泉。如裁一条素，白日悬秋天。\n"}
{"title": "酬乐天频梦微之", "industry": "唐代", "author": "元稹", "content": "\n山水万重书断绝，念君怜我梦相闻。我今因病魂颠倒，唯梦闲人不梦君。\n"}
{"title": "山石", "industry": "唐代", "author": "韩愈", "content": "\n山石荦确行径微，黄昏到寺蝙蝠飞。升堂坐阶新雨足，芭蕉叶大栀子肥。僧言古壁佛画好，以火来照所见稀。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿？(鞿 一作：靰)嗟哉吾党二三子，安得至老不更归。\n"}
{"title": "新晴野望", "industry": "唐代", "author": "王维", "content": "\n新晴原野旷，极目无氛垢。郭门临渡头，村树连溪口。 白水明田外，碧峰出山后。农月无闲人，倾家事南亩。\n"}
{"title": "南乡子·为亡妇题照", "industry": "清代", "author": "纳兰性德", "content": "\n泪咽却无声，只向从前悔薄情。凭仗丹青重省识，盈盈，一片伤心画不成。别语忒分明，午夜鹣鹣梦早醒。卿自早醒侬自梦，更更，泣尽风檐夜雨铃。\n"}
{"title": "东溪", "industry": "宋代", "author": "梅尧臣", "content": "\n行到东溪看水时，坐临孤屿发船迟。野凫眠岸有闲意，老树着花无丑枝。短短蒲茸齐似剪，平平沙石净于筛。情虽不厌住不得，薄暮归来车马疲。\n"}
{"title": "清平乐·候蛩凄断", "industry": "宋代", "author": "张炎", "content": "\n候蛩凄断，人语西风岸。月落沙平江似练，望尽芦花无雁。暗教愁损兰成，可怜夜夜关情。只有一枝梧叶，不知多少秋声！\n"}
{"title": "沁园春·灵山斋庵赋时筑偃湖未成", "industry": "宋代", "author": "辛弃疾", "content": "\n叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。争先见面重重，看爽气朝来三数峰。似谢家子弟，衣冠磊落；相如庭户，车骑雍容。我觉其间，雄深雅健，如对文章太史公。新堤路，问偃湖何日，烟水蒙蒙？\n"}
{"title": "鹧鸪天·一点残红欲尽时", "industry": "宋代", "author": "周紫芝", "content": "\n一点残红欲尽时。乍凉秋气满屏帏。梧桐叶上三更雨，叶叶声声是别离。 调宝瑟，拨金猊。那时同唱鹧鸪词。如今风雨西楼夜，不听清歌也泪垂。\n"}
{"title": "戚氏·晚秋天", "industry": "宋代", "author": "柳永", "content": "\n　　晚秋天，一霎微雨洒庭轩。槛菊萧疏，井梧零乱，惹残烟。凄然，望江关，飞云黯淡夕阳间。当时宋玉悲感，向此临水与登山。远道迢递，行人凄楚，倦听陇水潺湲。正蝉吟败叶，蛩响衰草，相应喧喧。\n　　孤馆，度日如年。风露渐变，悄悄至更阑。长天净，绛河清浅，皓月婵娟。思绵绵。夜永对景，那堪屈指暗想从前。未名未禄，绮陌红楼，往往经岁迁延。\n　　帝里风光好，当年少日，暮宴朝欢。况有狂朋怪侣，遇当歌对酒竞留连。别来迅景如梭，旧游似梦，烟水程何限。念名利，憔悴长萦绊。追往事、空惨愁颜。漏箭移，稍觉轻寒。渐呜咽，画角数声残。对闲窗畔，停灯向晓，抱影无眠。\n"}
{"title": "善哉行·其一", "industry": "魏晋", "author": "曹丕", "content": "\n上山采薇，薄暮苦饥。溪谷多风，霜露沾衣。野雉群雊，猿猴相追。还望故乡，郁何垒垒！高山有崖，林木有枝。忧来无方，人莫之知。人生如寄，多忧何为？今我不乐，岁月如驰。汤汤川流，中有行舟。随波转薄，有似客游。策我良马，被我轻裘。载驰载驱，聊以忘忧。\n"}
{"title": "明月皎夜光", "industry": "两汉", "author": "佚名", "content": "\n明月皎夜光，促织鸣东壁。玉衡指孟冬，众星何历历。白露沾野草，时节忽复易。秋蝉鸣树间，玄鸟逝安适。昔我同门友，高举振六翮。不念携手好，弃我如遗迹。南箕北有斗，牵牛不负轭。良无盘石固，虚名复何益？\n"}
{"title": "春望词四首", "industry": "唐代", "author": "薛涛", "content": "\n花开不同赏，花落不同悲。欲问相思处，花开花落时。\n\n揽草结同心，将以遗知音。春愁正断绝，春鸟复哀吟。\n\n风花日将老，佳期犹渺渺。不结同心人，空结同心草。\n\n那堪花满枝，翻作两相思。玉箸垂朝镜，春风知不知。\n"}
{"title": "题红叶", "industry": "唐代", "author": "宣宗宫人", "content": "\n流水何太急，深宫尽日闲。殷勤谢红叶，好去到人间。\n"}
{"title": "前出塞九首", "industry": "唐代", "author": "杜甫", "content": "\n戚戚去故里，悠悠赴交河。公家有程期，亡命婴祸罗。君已富土境，开边一何多。弃绝父母恩，吞声行负戈。\n出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。\n磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有！功名图麒麟，战骨当速朽。\n送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。\n迢迢万里余，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。\n挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。\n驱马天雨雪，军行入高山。径危抱寒石，指落层冰间。已去汉月远，何时筑城还。浮云暮南征，可望不可攀。\n单于寇我垒，百里风尘昏。雄剑四五动，彼军为我奔。掳其名王归，系颈授辕门。潜身备行列，一胜何足论。\n从军十年余，能无分寸功。众人贵苟得，欲语羞雷同。中原有斗争，况在狄与戎。丈夫四方志，安可辞固穷。\n"}
{"title": "自洛之越", "industry": "唐代", "author": "孟浩然", "content": "\n遑遑三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。\n"}
{"title": "江亭夜月送别二首", "industry": "唐代", "author": "王勃", "content": "\n江送巴南水，山横塞北云。津亭秋月夜，谁见泣离群？\n乱烟笼碧砌，飞月向南端。寂寞离亭掩，江山此夜寒。\n"}
{"title": "大车", "industry": "先秦", "author": "佚名", "content": "\n大车槛槛，毳衣如菼。岂不尔思？畏子不敢。大车啍啍，毳衣如璊。岂不尔思？畏子不奔。榖则异室，死则同穴。谓予不信，有如皎日。\n"}
{"title": "竹竿", "industry": "先秦", "author": "佚名", "content": "\n籊籊竹竿，以钓于淇。岂不尔思？远莫致之。泉源在左，淇水在右。女子有行，远兄弟父母。淇水在右，泉源在左。巧笑之瑳，佩玉之傩。淇水滺滺，桧楫松舟。驾言出游，以写我忧。\n"}
{"title": "子虚赋", "industry": "两汉", "author": "司马相如", "content": "\n　　楚使子虚使于齐，王悉发车骑，与使者出田。田罢，子虚过奼乌有先生，亡是公在焉。坐定，乌有先生问曰：“今日田乐乎？”子虚曰：“乐。”“获多乎？”曰：“少。”“然则何乐？”对曰：“仆乐齐王之欲夸仆以车骑之众，而仆对以云梦之事也。”曰：“可得闻乎？”\n　　子虚曰：“可。王车驾千乘，选徒万骑，田于海滨。列卒满泽，罘罔弥山，掩兔辚鹿，射麇脚麟。骛于盐浦，割鲜染轮。射中获多，矜而自功。顾谓仆曰：‘楚亦有平原广泽游猎之地饶乐若此者乎？楚王之猎孰与寡人乎？’仆下车对曰：‘臣，楚国之鄙人也，幸得宿卫十有余年，时从出游，游于后园，览于有无，然犹未能遍睹也，又焉足以言其外泽者乎！’齐王曰：‘虽然，略以子之所闻见而言之。’\n　　“仆对曰：‘唯唯。臣闻楚有七泽，尝见其一，未睹其余也。臣之所见，盖特其小小耳者，名曰云梦。云梦者，方九百里，其中有山焉。其山则盘纡茀郁，隆崇嵂崒；岑崟参差，日月蔽亏；交错纠纷，上干青云；罢池陂陀，下属江河。其土则丹青赭垩，雌黄白坿，锡碧金银，众色炫耀，照烂龙鳞。其石则赤玉玫瑰，琳瑉琨吾，瑊玏玄厉，碝石碔玞。其东则有蕙圃：衡兰芷若，芎藭昌蒲，茳蓠麋芜，诸柘巴苴。其南则有平原广泽，登降陁靡，案衍坛曼。缘以大江，限以巫山。其高燥则生葴菥苞荔，薛莎青薠。其卑湿则生藏莨蒹葭，东蔷雕胡，莲藕觚卢、菴闾轩于，众物居之，不可胜图。其西则有涌泉清池，激水推移，外发芙蓉菱华，内隐钜石白沙。其中则有神龟蛟鼍，瑇瑁鳖鼋。其北则有阴林：其树楩柟豫章，桂椒木兰，蘖离朱杨，樝梨梬栗，橘柚芬芳；其上则有鹓雏孔鸾，腾远射干；其下则有白虎玄豹，蟃蜒貙犴。\n　　‘于是乃使剸诸之伦，手格此兽。楚王乃驾驯驳之驷，乘雕玉之舆。靡鱼须之桡旃，曳明月之珠旗。建干将之雄戟，左乌号之雕弓，右夏服之劲箭。阳子骖乘，纤阿为御，案节未舒，即陵狡兽。蹴蛩蛩，辚距虚，轶野马，轊陶駼，乘遗风，射游骐。倏眒倩浰，雷动猋至，星流霆击。弓不虚发，中必决眦，洞胸达腋，绝乎心系。获若雨兽，揜草蔽地。于是楚王乃弭节俳徊，翱翔容与。览乎阴林，观壮士之暴怒，与猛兽之恐惧。徼郄受诎，殚睹众物之变态。\n　　‘于是郑女曼姬，被阿緆，揄紵缟，杂纤罗，垂雾縠。襞积褰绉，郁桡溪谷。衯衯裶裶，扬袘戌削，蜚纤垂髾。扶与猗靡，噏呷萃蔡。下摩兰蕙，上拂羽盖。错翡翠之威蕤，缪绕玉绥。眇眇忽忽，若神仙之仿佛。\n　　‘于是乃相与獠于蕙圃，媻珊郣窣，上乎金堤。揜翡翠，射鵕鸃。微矰出，孅缴施。弋白鹄，连鴐鹅。双鸧下，玄鹤加。怠而后发，游于清池。浮文鹢，扬旌栧。张翠帷，建羽盖。罔瑇瑁，钩紫贝。摐金鼓，吹鸣籁。榜人歌，声流喝。水虫骇，波鸿沸。涌泉起，奔扬会。礧石相击，硠硠礚礚，若雷霆之声，闻乎数百里之外。将息獠者，击灵鼓，起烽燧。车按行，骑就队。纚乎淫淫，般乎裔裔。\n　　‘于是楚王乃登云阳之台，怕乎无为，澹乎自持，勺药之和，具而后御之。不若大王终日驰骋，曾不下舆，脟割轮焠，自以为娱。臣窃观之，齐殆不如。’于是齐王默然无以应仆也。”\n　　乌有先生曰：“是何言之过也！足下不远千里，来贶齐国，王悉发境内之士，而备车骑之众，与使者出畋，乃欲勠力致获，以娱左右，何名为夸哉！问楚地之有无者，愿闻大国之风烈，先生之余论也。今足下不称楚王之德厚，而盛推云梦以为高，奢言淫乐而显侈靡，窃为足下不取也。必若所言，固非楚国之美也。无而言之，是害足下之信也。章君恶、伤私义，二者无一可，而先生行之，必且轻于齐而累于楚矣。且齐东陼钜海，南有琅邪；观乎成山，射乎之罘；浮勃澥，游孟诸；邪与肃慎为邻，右以汤谷为界。秋田乎青丘，彷徨乎海外。吞若云梦者八九于其胸中曾不蒂芥。若乃俶傥瑰伟，异方殊类，珍怪鸟兽，万端鳞崪充牣其中，不可胜记。禹不能名，卨不能计。然在诸侯之位，不敢言游戏之乐，苑囿之大；先生又见客，是以王辞不复，何为无以应哉！”\n"}
{"title": "塞上听吹笛", "industry": "唐代", "author": "高适", "content": "\n雪净胡天牧马还，月明羌笛戍楼间。借问梅花何处落，风吹一夜满关山。\n"}
{"title": "介之推不言禄", "industry": "先秦", "author": "左丘明", "content": "\n　　晋侯赏从亡者，介之推不言禄，禄亦弗及。\n　　推曰：“献公之子九人，唯君在矣。惠、怀无亲，外内弃之。天未绝晋，必将有主。主晋祀者，非君而谁？天实置之，而二三子以为己力，不亦诬乎？窃人之财，犹谓之盗。况贪天之功，以为己力乎？下义其罪，上赏其奸。上下相蒙，难与处矣。”\n　　其母曰：“盍亦求之？以死谁怼？”\n　　对曰：“尤而效之，罪又甚焉！且出怨言，不食其食。”\n　　其母曰：“亦使知之，若何？”\n　　对曰：“言，身之文也。身将隐，焉用文之？是求显也。”\n　　其母曰：“能如是乎？与汝偕隐。”遂隐而死。\n　　晋侯求之，不获，以绵上（地名）为之田。曰：“以志吾过，且旌善人。” \n"}
{"title": "调笑令·胡马", "industry": "唐代", "author": "韦应物", "content": "\n胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。\n"}
{"title": "夜泊水村", "industry": "宋代", "author": "陆游", "content": "\n腰间羽箭久凋零，太息燕然未勒铭。老子犹堪绝大漠，诸君何至泣新亭。一身报国有万死，双鬓向人无再青。记取江湖泊船处，卧闻新雁落寒汀。\n"}
{"title": "塞上听吹笛", "industry": "唐代", "author": "高适", "content": "\n雪净胡天牧马还，月明羌笛戍楼间。借问梅花何处落，风吹一夜满关山。\n"}
{"title": "介之推不言禄", "industry": "先秦", "author": "左丘明", "content": "\n　　晋侯赏从亡者，介之推不言禄，禄亦弗及。\n　　推曰：“献公之子九人，唯君在矣。惠、怀无亲，外内弃之。天未绝晋，必将有主。主晋祀者，非君而谁？天实置之，而二三子以为己力，不亦诬乎？窃人之财，犹谓之盗。况贪天之功，以为己力乎？下义其罪，上赏其奸。上下相蒙，难与处矣。”\n　　其母曰：“盍亦求之？以死谁怼？”\n　　对曰：“尤而效之，罪又甚焉！且出怨言，不食其食。”\n　　其母曰：“亦使知之，若何？”\n　　对曰：“言，身之文也。身将隐，焉用文之？是求显也。”\n　　其母曰：“能如是乎？与汝偕隐。”遂隐而死。\n　　晋侯求之，不获，以绵上（地名）为之田。曰：“以志吾过，且旌善人。” \n"}
{"title": "调笑令·胡马", "industry": "唐代", "author": "韦应物", "content": "\n胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。\n"}
{"title": "夜泊水村", "industry": "宋代", "author": "陆游", "content": "\n腰间羽箭久凋零，太息燕然未勒铭。老子犹堪绝大漠，诸君何至泣新亭。一身报国有万死，双鬓向人无再青。记取江湖泊船处，卧闻新雁落寒汀。\n"}
{"title": "临江仙·探梅", "industry": "宋代", "author": "辛弃疾", "content": "\n老去惜花心已懒，爱梅犹绕江村。一枝先破玉溪春。更无花态度，全有雪精神。 剩向空山餐秀色，为渠著句清新。竹根流水带溪云。醉中浑不记，归路月黄昏。\n"}
{"title": "虞美人·寄公度", "industry": "宋代", "author": "舒亶", "content": "\n芙蓉落尽天涵水，日暮沧波起。背飞双燕贴云寒，独向小楼东畔、倚阑看。 浮生只合尊前老，雪满长安道。故人早晚上高台，赠我江南春色、一枝梅。\n"}
{"title": "江城子·墨云拖雨过西楼", "industry": "宋代", "author": "苏轼", "content": "\n墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。 美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。\n"}
{"title": "蝶恋花·画阁归来春又晚", "industry": "宋代", "author": "欧阳修", "content": "\n画阁归来春又晚。燕子双飞，柳软桃花浅。细雨满天风满院，愁眉敛尽无人见。独倚阑干心绪乱。芳草芊绵，尚忆江南岸。风月无情人暗换，旧游如梦空肠断。\n"}
{"title": "南陵道中 / 寄远", "industry": "唐代", "author": "杜牧", "content": "\n南陵水面漫悠悠，风紧云轻欲变秋。正是客心孤迥处，谁家红袖凭江楼？\n"}
{"title": "短歌行", "industry": "唐代", "author": "白居易", "content": "\n曈曈太阳如火色，上行千里下一刻。出为白昼入为夜，圆转如珠住不得。住不得，可奈何，为君举酒歌短歌。 歌声苦，词亦苦，四座少年君听取。今夕未竟明夕催，秋风才往春风回。人无根蒂时不驻，朱颜白日相隳颓。 劝君且强笑一面，劝君且强饮一杯。人生不得长欢乐，年少须臾老到来。\n"}
{"title": "击𤟢词", "industry": "清代", "author": "王又旦", "content": "\n杨柳城头光渐黑，公家悬𤟢急漏刻。绕城百转天未明，火灭薪残逗霜色。防兵近驻江之浒，醉拥金钗夜歌舞。入市打人知几回，长官不敢促收捕。已闻剽劫如转轴，犹向东郊射鸡鹜。朝来邮吏何匆忙，帖下传说军无粮。\n"}
{"title": "河传 次温飞卿韵", "industry": "清代", "author": "吴湖帆", "content": "\n楼上。凝望。马萧萧。垂柳红桥。梦遥。旧时泪痕何日消。朝朝。送人离早潮。画舸移愁春去远。回首晚。杯底撩魂断。隔前溪。花港西。锦堤。独怜芳草嘶。\n"}
{"title": "十洲草亭十首和玉田韵 其五", "industry": "明代", "author": "霍与瑕", "content": "\n玄都沧海事溟溟，且拟人间知有亭。秋水微茫随地碧，云山寥落隔江青。喜看嘉客供新稻，频唤诸孙讲旧经。兰砌芝园欣似续，歌诗执礼日趋庭。\n"}
{"title": "梁三朝雅乐歌 需雅 三", "industry": "南北朝", "author": "沈约", "content": "\n九州上腴非一族。玄芝碧树寿华木。终朝采之不盈掬。用拂腥膻和九榖。既甘且饫致遐福。\n"}
{"title": "祁门道中即事", "industry": "宋代", "author": "曹彦约", "content": "\n修竹围墙草护阶，赏花庭院已安排。洛阳忠孝家何在，不贡姚黄更缅怀。\n"}
{"title": "闻鄞兵入仙居二首", "industry": "宋代", "author": "舒岳祥", "content": "\n独岭斜阳笠，深溪夜雨灯。多忧未归客，万事不言僧。兵甲今如此，台明昔未曾。欲言徵敛数，天远有谁能。\n"}
{"title": "题红梅墨梅 其一", "industry": "明代", "author": "释妙声", "content": "\n妙德清凉地，春风驻岁华。茵陈三献酒，玉色绚晨霞。\n"}
{"title": "壬子履端", "industry": "当代", "author": "陈振家", "content": "\n漫空纤雨细如丝，远在天涯度岁禧。有酒何妨吟李白，无魈不用画钟馗。韶华暗逐山溪去，襟抱祇教岩嶂知。除却椿萱长为念，林泉寄傲早心期。\n"}
{"title": "和宋御史喜雪见寄", "industry": "元代", "author": "曹伯启", "content": "\n都城久无雪，腊日冻全消。十月江南住，六花帘外飘。丰穰关政事，喜乐到渔樵。𢬵向梅边醉，荒诗为续貂。\n"}
{"title": "送李易初还汶阳", "industry": "宋代", "author": "贺铸", "content": "\n客宦怆离群，徐方复得君。青衫初试吏，白面颇能文。画舸浮春水，清樽醉舞裙。它年会相访，分卧北山云。\n"}
{"title": "踏莎行 其五 十九部仄韵", "industry": "当代", "author": "崔荣江", "content": "\n南浦伤离，行舟懒怠，闲愁渐重何堪载。别离自古不由人，春江滚滚皆无奈。甚是相思，甚为相爱？今朝始有铭心解。潇湘竹泪有信痕，随人滴到胡边塞。\n"}
{"title": "柬国遇杨剑清兄", "industry": "当代", "author": "姚佳", "content": "\n长风初过雁，古道又逢君。一任金边月，不堪衣上云。驿梅风里落，折柳笛中闻。贻念西贡夜，心空酒半醺。\n"}
{"title": "饮泗州谯楼", "industry": "清代", "author": "张文光", "content": "\n回合山光入望虚，淹留杯酒意何如。云深古木藏金刹，雨过诸陵冷玉鱼。楚国久传烽火地，汉家谁上《治安书》。可怜河畔青青草，白露西风鸿雁呼。\n"}
{"title": "九日寄因甫", "industry": "宋代", "author": "刘敞", "content": "\n遥想登高处，姑苏秋草多。那无万古恨，少作五噫歌。野菊萧萧晚，江鸿叠叠过。尺书不可托，送目奈愁何。\n"}
{"title": "兰陵王 金陵客中依清真韵", "industry": "近代", "author": "张伯驹", "content": "\n晚烟直，春草无人自碧。吴门外、官道夕阳，怕见青青柳丝色。红尘望故国，谁识？飘零旧客。来时路、天外片帆，不尽江流泪千尺。萍踪问前迹。又酒剩空尊，花落残席。小楼夜雨过寒食。忆十里迢递，几番寒暖，亭长亭短又一驿。念家在天北。悲恻，恨凝积。叹客意阑珊，归梦沈寂。芳春有尽愁无极。听卖杏深巷，唤饧长笛。寒宵孤枕，更漏断，似泪滴。\n"}
{"title": "留别王阳明先生", "industry": "明代", "author": "方茂夫", "content": "\n洛下风流已屡更，望中歧路苦纵横。轻车未见驱前辈，剩语徒闻病后生。今古一机空自信，乾坤变眼为谁明。虚斋话转松萝日，却恨天涯盖晚倾。\n"}
{"title": "瑞鹤仙·倚阑观四远", "industry": "宋代", "author": "吕胜己", "content": "\n倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待於中、会得些时，举觞奉劝。\n"}
{"title": "拟古宫词一百首 其八十六", "industry": "明代", "author": "邓云霄", "content": "\n承恩有路到阳台，兰梦无征试堕钗。偷望前星佔气色，夜斟玄酒礼高禖。\n"}
{"title": "江陵送赵知县二首 其一", "industry": "宋代", "author": "项安世", "content": "\n万壑千岩相送时，灵星小雪上丰颐。南云北梦重分首，扑漉繁霜满瘦髭。功业向来真自许，头颅今日遂如斯。英雄老大无人识，足扣双舷只自知。\n"}
{"title": "减字木兰花 读须溪词", "industry": "清代", "author": "刘永济", "content": "\n倚楹万虑，总被孤城潮打去。野庙荒原，犹说临安看上元。送春良苦，谁遣风沙暗南浦。春亦堪怜，去到天穷地尽边。\n"}
{"title": "在伯用铜字韵作诗复次韵二首", "industry": "宋代", "author": "赵蕃", "content": "\n冻笔题诗我故穷，怜君嗜好有同风。政如之越资章甫，何异当冰语夏虫。既欲纷纷视儿子，可须衮衮羡诸公。虽然心气无多废，冰旱犹闻咎取铜。\n"}
{"title": "次韵答伍公年二首 其一", "industry": "明代", "author": "释妙声", "content": "\n浊世佳公子，前朝旧相门。公侯今必复，文雅道弥尊。落日乡心远，春风海气昏。闭门三日雨，吟罢共谁论。\n"}
{"title": "大田坪八景 其三 石洞流云", "industry": "明代", "author": "赖万耀", "content": "\n丹崖深处五云连，幽境中开别洞天。壁险时闻猿啸月，草青疑觉钵生莲。红尘迥隔蓬莱晓，匹练空明河汉悬。不向鹿门期九转，褰衣到此悟真禅。\n"}
{"title": "城上", "industry": "宋代", "author": "彭汝砺", "content": "\n孤城纵目尽南东，山转溪回翠且重。云际静浮滨汉水，林端清送上方钟。今时汉北无雏凤，当日襄南有卧龙。万事废兴无足问，登临吾乐正从容。\n"}
{"title": "题沈启南小幅山水 其一", "industry": "明代", "author": "张萱", "content": "\n野情自密世情疏，万壑千崖一草庐。永日小楼坐秋色，奇人相对读奇书。\n"}
{"title": "题行箧内所携米海岳各帖戏效渔洋论诗绝句", "industry": "清代", "author": "梁成楠", "content": "\n举腕回锋下笔奇，怒猊渴骥势奔驰。小王韵味居然在，天马飞行不可羁。\n"}
{"title": "望江南·和耐圃", "industry": "近代", "author": "俞平伯", "content": "\n苏州好，水调旧家乡。只爱清歌谐笛韵，未谙红粉递登场。爨弄兴偏长。\n"}
{"title": "题新繁句氏盘溪", "industry": "宋代", "author": "句昌泰", "content": "\n黄尘没车毂，平地得林丘。花木风光早，陂池烟雨秋。不弹长剑铗，甘赋大刀头。九轨利名痼，逢君应少瘳。\n"}
{"title": "赋得东美人临潭水二十韵", "industry": "明代", "author": "等慈润公", "content": "\n窈窕东邻媛，明靥绿水洲。有怀殊缱绻，无梦独夷犹。泛瑟来湘浦，为云下楚丘。洛妃娇自倚，汉女愧同游。靥辅宜嫣笑，丰神洵好逑。钗沉将化雀，佩响欲鸥惊。练渚霞裾耀，兰皋路屟幽。莲花矜并蒂，罗袜诧分钩。彳亍凌波怯，低回照面羞。却怜潭上影，还似镜中愁。写黛双颦翠，横波并作秋。翻疑身不定，转觉意相投。濯发莼丝乱，牵情带荇柔。素书鱼断绝，红怨叶沉浮。物候纷摇落，津途漫阻修。君心宁比汜，妾命宛如沤。珠浦谁当合，龙渊孰与俦？烟帆劳倚望，江杵倍离忧。落雁青峰外，疏灯古渡头。断肠人不见，日暮水空流。\n"}
{"title": "为颙园老人题画 其二", "industry": "近代", "author": "李洸", "content": "\n疏笔入荒寒，危峰耸孤峭。坐令长蘅翁，得之兼二妙。\n"}
{"title": "和苏养直见贻二首", "industry": "宋代", "author": "曹勋", "content": "\n罗浮真隐下珠宫，一粒丹砂魏武同。岂但修龄还稚齿，因知韵语尽仙风。潜真已信人非远，拔宅悬知理可穷。分我刀圭他日事，红尘先拜紫髯翁。\n"}
{"title": "次大安驿雪霁", "industry": "宋代", "author": "李纲", "content": "\n雪霁烟村风满林，暮天垂影碧沉沉。一轮明月光相射，千里白云寒更深。寂寞樽盈陶令酒，飘零泪满仲宣襟。灯残夜永不成寐，庄舄悽然自越吟。\n"}
{"title": "移居呈左虞四首 其一", "industry": "明代", "author": "曹昌先", "content": "\n一壑堪投老，清时似避秦。康衢忘帝力，斗柄识王春。带卷挥锄急，行歌抱瓮频。衡门终日闭，敢效著书人。\n"}
{"title": "贺新郎", "industry": "宋代", "author": "王千秋", "content": "\n短艇横烟渚。梦惊回、凄凉尚记，绿蓑鸣雨。拍塞愁怀人不解，只有黄鹂能语。复拟待、乘槎重去。无奈东君刚留客，张碧油、缓按香红舞。生怕我，顿遐举。\n\n故溪冉冉春光度。想晚来、杨花云际，白苹无数。竹里樵青应是怪，目断鸣榔去路。料为我、羞烦鳞羽。好趁小蛮针线在，按纶巾、归唤松江渡。重系缆，醉眠处。\n"}
{"title": "同邑侯王山长过塔山 其三", "industry": "明代", "author": "陈守镔", "content": "\n绝壁荒山寺，崇冈乱石隈。似因选佛处，现得宰官来。礼足敲残磬，低眉论劫灰。山灵应有约，生面自今开。\n"}
{"title": "万历五年春有献五色鹦鹉者诏入之恭赋二首 其一", "industry": "明代", "author": "沈明臣", "content": "\n日南遥忆陇天长，丹喙能言五色裳。玉殿雕笼新诏入，西宫愁杀雪衣娘。\n"}
{"title": "画石二首", "industry": "宋代", "author": "白玉蟾", "content": "\n一片嵯峨堕碧空，嵚崎历落最玲珑。从教把翫真堪醉，疑自当年栗里中。\n"}
{"title": "风琴", "industry": "明代", "author": "成鹫", "content": "\n金石发清响，隔窗知有风。五弦非所借，一气自潜通。流水不归梦，钧天时下空。倚檐独无语，閒杀老梧桐。\n"}
{"title": "野风", "industry": "明代", "author": "边贡", "content": "\n野风吹荻苇，寂寂楚江秋。水气寒侵幌，涛声夜撼舟。古今双社鸟，天地一沙鸥。欲作怀湘赋，官程不可留。\n"}
{"title": "《庚申和李峙青感世八首》 其七", "industry": "清代", "author": "陈虔安", "content": "\n德让珠岩合我收，谁知倭寇复栖留。申言割地窥齐鲁，无计筹边想富欧。热血诸生甘废学，惊心列碎誓同仇。谁知大帅临城下，忍割燕云十六州。\n"}
{"title": "忆庚子旧事", "industry": "清代", "author": "袁世凯", "content": "\n八方烽举古来无，稚子操刀建远谟。惭对齐疆披枳棘，还临燕水补桑榆。奔鲸风起惊魂梦，归马云屯感画图。海不扬波天地肃，共瞻日月耀康衢。\n"}
{"title": "次年大卿赠张菊存", "industry": "宋代", "author": "龚璛", "content": "\n借得才名重此州，州人共看菊花秋。从来游刃有馀地，如此佞山能拔不。前辈风流犹可作，一官岁月不胜遒。和诗若寄陵阳老，说与平生为道谋。\n"}
{"title": "夜坐", "industry": "近代", "author": "罗元贞", "content": "\n苍苍醉醒总无端，雨露雷霆覆逆难。屋后狼嗥安枕卧，窗前豹跃当猫看。生来已历三千劫，此去何愁十八滩。儿睡移灯摊卷坐，月华如水夜方寒。\n"}
{"title": "重九有感", "industry": "近代", "author": "杨锡章", "content": "\n江心秋影雁啼空，落帽诗人听晚风。篱下矮花人不见，淡香吹过短墙东。\n"}
{"title": "独宿扈尾山庄梦亡室感作", "industry": "清代", "author": "林占梅", "content": "\n纸窗飒飒觉风生，一穗明灯暗复明。独夜凄凉真鬼境，空山寂寞少人声。招魂不作蘅芜梦，营葬徒伤宿草情。起坐支颐孤枕上，泪痕如水尚盈盈。\n"}
{"title": "孙子潇先生双红豆图三首 其一", "industry": "清代", "author": "夏孙桐", "content": "\n烟月虞山百载新，自来红豆属词人。绛云楼后天真阁，佔却江南一半春。\n"}
{"title": "次韵阎仲甫郎中病起二首一", "industry": "宋代", "author": "晁补之", "content": "\n伏波七十老鍪弧，薏苡何曾适病躯。高卧输公无一事，评诗校画是功夫。\n"}
{"title": "木兰花慢 题莫愁湖", "industry": "清代", "author": "易顺鼎", "content": "\n指垂杨影里，曾住过，六朝人。奈艳极生愁，琼花过斧，玉树供薪。朱门。已无双燕，让寻常百姓玳梁存。红藕鸳鸯消夏，碧桃蝴蝶嬉春。香魂。水为传真。化一朵，石城云。算只有当年，破瓜时候，略皱眉痕。湖名。未同西子，笑伊家常对若耶颦。闻道年年风月，管租更有王孙。\n"}
{"title": "书叶轩 其二", "industry": "宋代", "author": "张镃", "content": "\n正是桐阴雨乍晴，隔笼黄鸟女儿声。笔床经笥閒家具，物物皆从我太平。\n"}
{"title": "栽松岘", "industry": "宋代", "author": "杨备", "content": "\n耸壑凌霄色共苍。森然万树约千行。刘郎大厦寻颠覆，应是其间少栋梁。\n"}
{"title": "黄兵部生辰", "industry": "宋代", "author": "仲并", "content": "\n地上泉流府库充，艰难天与岁时丰。他时若论关中漕，合数萧何第一功。\n"}
{"title": "观香山山茶图赋诗吊之", "industry": "清代", "author": "周馨桂", "content": "\n吾生卅载香山下，不识山茶是何者？朅来披图寻昔景，置身如在远公社。归来梦见山茶花，仿佛红云映四野。又疑赤龙戏火珠，抛落人间旧兰若。瘦生不识是何人，珊瑚鞭拂五花马。大呼落魂心不死，疑是当时黄介子。君胡不迟二百年，与我今日查周旋。先生掉头一粲然，尔胡自迟二百年。不与我辈相比肩，觉来一笑谢介子。人生一过如浮烟，强言不朽附君辈。\n"}
{"title": "偈颂八十七首 其三十七", "industry": "宋代", "author": "释慧开", "content": "\n参禅要真实，直造无疑地。闻非未必非，说是未必是。黄龙设三关，曹洞列五位。坐断主人公，且不落第二。\n"}
{"title": "病来", "industry": "宋代", "author": "陆游", "content": "\n抱痾虽可验，应接每安徐。正使须弹塞，宁当快扫除？寡言防祸始，省事养灾余。一饱吾何欠？香粳荐美蔬。\n"}
{"title": "霜台", "industry": "明代", "author": "梁兰", "content": "\n迢迢百尺楼，俯瞰双江流。飞轩轶浮景，凝霜肃清秋。四牡何翩翩，弗遑少停留。丘民胡靡宁，皇衷每怀忧。来登匪乘暇，爰咨复爰谋。凭高一遐览，心目良悠悠。兹台屹千古，令誉垂无休。\n"}
{"title": "天池观文殊灯", "industry": "宋代", "author": "周必大", "content": "\n代马腥膻暗五台，南方世界且徘徊。一灯别是真知识，不用奔波学善财。\n"}
{"title": "望云岭自古北口五十里至岭上南北使者各置酒三盏乃行 其二", "industry": "宋代", "author": "彭汝砺", "content": "\n投老不堪行路难，衰迟久合老田间。雪霜一意催蓬鬓，尘𡏖多方污病颜。\n"}
{"title": "三月一日", "industry": "宋代", "author": "韩淲", "content": "\n海棠花上雪，憔悴却如人。晓觉春光淡，时占天气新。燕脂才糁糁，翡翠正匀匀。睡足寒犹力，宜多酒入唇。\n"}
{"title": "上元词和善持君韵", "industry": "明代", "author": "龚鼎孳", "content": "\n紫雾晴开凤阙初，五侯弦管碧油车。芳闺此夕残灯火，独照孤臣《谏猎书》。\n"}
{"title": "又用赐胙韵喜何尹还邑", "industry": "明代", "author": "胡奎", "content": "\n杜陵行处非寻常，朝回日醉蓬莱乡。也知扬州跨一鹤，绝胜仙家骑五羊。雪消江水暮帆健，花发驿亭春酒香。归来满县种桃李，长与野人歌岁康。\n"}
{"title": "宿孔镇观雨中蛛丝五首 其三", "industry": "宋代", "author": "杨万里", "content": "\n空中仰面却飞身，寂似毗耶不动尊。忽有一蚊来触网，手忙脚乱便星奔。\n"}
{"title": "挽徐子瞻明府 其四", "industry": "明代", "author": "佘翔", "content": "\n修文归地下，三径长蓬蒿。剩有河东凤，钟山日夜号。\n"}
{"title": "念奴娇（山河）", "industry": "宋代", "author": "柴望", "content": "\n登高回首，叹山河国破，于今何有。台上金仙空已去，零落逋梅苏柳。双塔飞云，六桥流水，风景还依旧。凤笙龙管，何人肠断重奏。\n\n闻道凝碧池边，宫槐叶落，舞马衔杯酒。旧恨春风吹不断，新恨重重还又。燕子楼高，乐昌镜远，人比花枝瘦。伤情万感。暗沾啼血襟袖。\n"}
{"title": "闻戴敬夫由越入闽", "industry": "清代", "author": "邢昉", "content": "\n湖县忽离群，兵车谅未闻。揭竿真草草，暴骨竟纷纷。秋隔苕花岸，心悲建业云。遥思于役意，不为武夷君。\n"}
{"title": "台湾杂诗八首选四 其一", "industry": "近代", "author": "潘受", "content": "\n台湾四面水连天，沧海珠遗五十年。今日按图收故地，莫教归燕变啼鹃。\n"}
{"title": "武昌怀古十咏·鹦鹉洲", "industry": "宋代", "author": "白玉蟾", "content": "\n无人为叫祢平原，表祖粗人岂识文。鹤在鸡君怀月露，豹将虎变欠风云。凤凰池上才方酒，鹦鹉洲边已自坟。道大不容才是忌，渔阳挝断不堪闻。\n"}
{"title": "凤凰台上忆吹箫 秋夜同人集循陔山房听弦索有感", "industry": "清代", "author": "姚燮", "content": "\n虾箔回钩，螺屏袅钿，凄凉酒醒今宵。漫红儿遗谱，搯到弦幺。侬是飘零白石，闻欢语、转易愁撩。开门望，阑干北斗，绳雁天遥。遥遥。不知几里，但江上山青，万叠横潮。问玉人今日，那处吹箫。还恐旧时团扇，秋风起、一样萤飘。看杨柳，三十六湾，损尽春腰。\n"}
{"title": "都城冬日公出同杨东川寅丈宿僧舍二首 其二", "industry": "明代", "author": "赵完璧", "content": "\n僧寺清无极，羁臣愁未涯。月明寒吠犬，风静夜啼鸦。心苦仍依国，魂飞不到家。悲歌逢义士，弹铗和京华。\n"}
{"title": "题米元晖山水小景", "industry": "明代", "author": "刘崧", "content": "\n江上见青峰，亭亭三四重。雨沾金翡翠，云拥玉芙蓉。桂屿閒秋馆，枫林隐暮钟。苍茫图画意，欲赏惜无从。\n"}
{"title": "送顾云下第", "industry": "唐代", "author": "罗隐", "content": "\n行行杯酒莫辞频，怨叹劳歌两未伸。汉帝后宫犹识字，\n\n楚王前殿更无人。年深旅舍衣裳敝，潮打村田活计贫。\n\n百岁都来多几日，不堪相别又伤春。\n"}
{"title": "赠别钟给事使湖贵", "industry": "明代", "author": "林光", "content": "\n燕语莺啼柳万丝，春风又见出京时。公储会计何遗漏，饥殍流移无尽期。光耀共瞻司谏节，疏狂还赠老夫诗。湖南滇北间关路，试把皇华入咏诗。\n"}
{"title": "为文草送葬歌", "industry": "明代", "author": "谢元汴", "content": "\n古人制器固不苟，虞陶殷梓以之久。有利之物寇必集，函以生人矢死人。火金既炽万物夭，鱼恶其网兽恶罠。夸父之足岂不趫，蛟吊于河山泣木。凤凰之声岂不美，葭穷于琯嶰穷竹。不自文字为先后，文字镵天天流血。圣人不作道丧世，诗书之间见妖孽。将以一笔与天争，鬼臂牵人阴相掣。尔书一出海水枯，当命陆吾截其舌。不然付之土与火，土为之母火为父。勿为相柳食九州，九首摇曳如猰貐。蚩尤之械化枫林，不可棺椁不可柱。贰负之尸梏疏属，囚锁千年无所睹。天地奇文不可舒，则聚数圣为大冢。君斧若鬣若堂皇，非自孔周始作俑。丧欲速贫死速朽，铭之终身不敢否。\n"}
{"title": "后湖纪事和同僚联句韵 其二", "industry": "明代", "author": "陈恩", "content": "\n岛屿双双碧印湖，中分一水小桥孤。图书辐辏高连栋，花木云屯密荫衢。王气金陵终古在，清歌玉树隔江无。相从了却公家事，且倒黄门粉署壶。\n"}
{"title": "入建平界二首 其一", "industry": "宋代", "author": "杨万里", "content": "\n溧水南头接建平，丫头儿子便勤耕。疏麻大豆已前辈，荞麦晚菘初后生。席卷千山为一囿，天怜春种赐秋成。不如老圃今真个，樊子何曾透圣扃。\n"}
{"title": "风夕柬徐子", "industry": "明代", "author": "李梦阳", "content": "\n严冬万卉寂，苜吹迥添愁。岭日微含照，川云半逆流。频斋忘肉味，乍冷觅羔裘。差胜山阴夜，能孤访戴游。\n"}
{"title": "晚春过夏侯校书值其沉醉戏赠", "industry": "唐代", "author": "李端", "content": "\n欹冠枕如意，独寝落花前。姚馥清时醉，边韶白日眠。\n\n曝裈还当屋，张幕便成天。谒客唯题凤，偷儿欲觇毡。\n\n失杯犹离席，坠履反登筵。本是墙东隐，今为瓮下仙。\n\n卧龙髯乍磔，栖蝶腹何便。阮籍供琴韵，陶潜馀秫田。\n\n人逢毂阳望，春似永和年。顾我非工饮，期君行见怜。\n\n尝知渴羌好，亦觉醉胡贤。炙熟樽方竭，车回辖且全。\n\n噀风仍作雨，洒地即成泉。自鄙新丰过，迟回惜十年。\n"}
{"title": "感花", "industry": "宋代", "author": "吴芾", "content": "\n纵令日日醉春风，已恨花无十日红。何事东君长作恶，不容春色丽晴空。\n"}
{"title": "战城南", "industry": "元代", "author": "宋褧", "content": "\n战城南，战城北，前军失利势日迫。敌兵过谷彍骑据水相扼。乘间格斗，日薄西陲，大车传飨，且噍且战。彼灶不得晨炊，伯兄刺弱小弟。父子对射泣涕洏，马践渠答行仆踬。剑锋刜落左辫，脑骨披厚陈云，雾敛乌乌四面集。高天厚地，哀我身死名不立。奏凯第功赏，持书论首级。皇帝陛下圣寿千万岁，掩骼埋胔告郡邑。\n"}
{"title": "赠徐生", "industry": "明代", "author": "张羽（凤举）", "content": "\n徐郎二八能文字，暂负秋期已恨迟。可愧严陵江上客，功名三十少人知。\n"}
{"title": "寿朱说梅明府", "industry": "明代", "author": "释今无", "content": "\n知君心自达，杯酒可为欢。閒处寻归马，尘中不恨官。月临沧海阔，花照客庭寒。上寿琴音见，椿枝欲赠难。\n"}
{"title": "十二月二十四日雪盖予三年于淮才见此耳时东", "industry": "宋代", "author": "方岳", "content": "\n淝水风声欲破苻，文城雪意趁禽吴。诗筒拟醉玉跳脱，捷羽已飞金仆姑。剡曲但能乘兴逸，灞桥仅不负诗癯。那知莫俯文书外，更解飞琼打阵图。\n"}
{"title": "赠陆君策畸墅诗", "industry": "明代", "author": "董其昌", "content": "\n积玉岂无圃，干将亦有村。青山贮文赋，秋水悬剑痕。中有独往者，卜此畸人园。高情狭五岳，所适聊川樊。一丘美吾土，群峰走其门。虚棂见霞起，卷幔知云屯。高楼巢燕子，筼谷长龙孙。每当秋叶彫，郁郁清阴繁。缅怀柴桑翁，多爱田水喧。况乃梧竹声，长与风雨吞。主人桂林枝，雅尚蓬蒿敦。疏渠引泉脉，驱石劖云根。濠梁期质友，池塘思哲昆。刈韭秋畦薄，钓鱼潭水浑。著论准乐志，赋骚称涤烦。名僧时驻锡，长者多停轩。与君虽接邻，室迩犹隔垣。未若此园居，旷然无篱藩。一从鸿避弋，笑彼虱处裈。因之奏山水，便欲忘朝昏。高枕乃吾庐，诚如杜陵言。尝闻达人轨，寄通随化元。我如还山云，君若扶桑暾。卷舒各有宜，何必鹤与猿。惟容肥遁者，终老桃花源。\n"}
{"title": "杂曲歌辞。入破第一", "industry": "唐代", "author": "佚名", "content": "\n细草河边一雁飞，黄龙关里挂戎衣。\n\n为受明王恩宠甚，从事经年不复归。\n"}
{"title": "江楼对月怀郑汝推", "industry": "明代", "author": "宋登春", "content": "\n霜枫摇落早猿啼，愁对澄江送夕晖。明月楼寒人不见，相思千里楚云飞。\n"}
{"title": "题钓台", "industry": "宋代", "author": "徐照", "content": "\n当时廊庙去，此地也成空。草木多年换，儿孙近代穷。无言伤末俗，久立慕高风。梅福神仟者，新知是妇翁。\n"}
{"title": "洞仙歌 其四", "industry": "清代", "author": "樊增祥", "content": "\n诗魂何似，似玉垆香穗，妙得非烟似烟意。任拈花女手，叠作鲛绡，也当汝，贝叶莲华一类。青编应恋汝，汝恋青编，似在鸳鸯锦衾里。玳瑁箧中眠，遍体文章，应不减、凤皇都丽。把张果白驴借卿骑，看跃出、巾箱回想天际。\n"}
{"title": "自遣", "industry": "唐代", "author": "杜牧", "content": "\n四十已云老，况逢忧窘馀。且抽持板手，却展小年书。\n\n嗜酒狂嫌阮，知非晚笑蘧。闻流宁叹吒，待俗不亲疏。\n\n遇事知裁剪，操心识卷舒。还称二千石，于我意何如。\n"}
{"title": "奉送尊师唐先生判金华", "industry": "明代", "author": "韩雍", "content": "\n驿亭清酒汎黄花，旧馆诸生满路遮。亲炙久期联玉笋，分违遥送判金华。从来儒术堪经世，此去乡心莫恋家。早使提封遂康济，趋朝终儗拜黄麻。\n"}
{"title": "立仗马", "industry": "清代", "author": "弘历", "content": "\n天闲之别以十二，随宜利用期悉备。吉行五十师三十，在尚其德匪尚力。圉人秣饲谨调良，赋豆输浆皆有制。不令过瘠及过肥，在适其中具深意。过瘠力弱将偾辕，过肥力壮每脱辔。马之良者转受劳，兼以饮餐不遂志。复有选色色贵白，不妨驽骀亦可厕。筋埋肉胀但取肥，以备仗马饰朝制。刍秣恣饕辞鞭箠，排立移时旋休息。马之驽者乃得逸，岂遑计及中书譬。以彼易此诚不可，此理伯乐难拟议。\n"}
{"title": "重寄李子理", "industry": "明代", "author": "卢柟", "content": "\n麒麟出鲁郊，商鉏为不祥。向非孔仲尼，何异犬与羊。所以路傍人，按剑默夜光。近时青云士，岂无鲁连子。气节苟不申，甘蹈东海死。世人闻此言，弃之如敝屣。投君勿复道，北风吹易水。\n"}
{"title": "归途杂占九绝句 其四", "industry": "清代", "author": "姚燮", "content": "\n风蒲猎猎战斜阳，旅雁纷纷未息翔。翘首南云望吴越，垂天晚色极苍黄。\n"}
{"title": "读陶渊明诗述怀七首 其五", "industry": "明代", "author": "黄省曾", "content": "\n忧来不能御，虚罍竭所斟。临轩把遗篇，陶陶畅远襟。有吐悉高度，何谣非素心。茅斋一再咏，清风生我林。但恨无绿酒，遂以写雕琴。\n"}
{"title": "杂曲歌辞。昔昔盐。恒敛千金笑", "industry": "唐代", "author": "赵嘏", "content": "\n玉颜恒自敛，羞出镜台前。早惑阳城客，今悲华锦筵。\n\n从军人更远，投喜鹊空传。夫婿交河北，迢迢路几千。\n"}
{"title": "即事", "industry": "明代", "author": "胡应麟", "content": "\n萧萧风雨坐莓苔，百罚深杯未拟回。莫怪桃花闭春涧，刘郎今度是重来。\n"}
{"title": "元日黄鹤楼留别毛子霞", "industry": "明代", "author": "何绛", "content": "\n楚国轻阴雨欲稀，岁朝高倚鹤楼扉。城边巴水为西郭，席处江云上布衣。春酒畏寒知渐老，旅人频叹念将归。怜君别后重过此，空有杨花旦暮飞。\n"}
{"title": "宫词五首·其二", "industry": "唐代", "author": "顾况", "content": "\n玉楼天半起笙歌，风送宫嫔笑语和。月殿影开闻夜漏，水晶帘卷近秋河。\n"}
{"title": "武昌怀古", "industry": "唐代", "author": "栖一", "content": "\n战国城池尽悄然，昔人遗迹遍山川。笙歌罢吹几多日，\n\n台榭荒凉七百年。蝉响夕阳风满树，雁横秋岛雨漫天。\n\n堪嗟世事如流水，空见芦花一钓船。\n"}
{"title": "分韵赋檐蔔得松字", "industry": "宋代", "author": "张镃", "content": "\n呼酒快台客，教取白玉钟。趁此清净枝，向我几案供。叶丰发油绿，香心刻黄琮。向来红紫阵，喧喧引雄蜂。露斑衣上痕，枉负七尺筇。日暮诗兴薄，幽禅苦魔攻。犹胜坐肩舆，排门抗尘容。我祖已封侯，便当随赤松。\n"}
{"title": "赠陈生", "industry": "宋代", "author": "胡寅", "content": "\n茅容杀一鸡，留半置庋板。奉亲须肉味，对客但蔬饭。仲由身负米，岂雇人嗤莞。参乎三釜乐，不羡千金产。古今履诚信，薄俗行苟简。竞敲声利关，汲汲组绶绾。指兹为显荣，于义遑复拣。贤如郭林宗，尚负牲牢赧。孝衰百行失，岂特厚宾馔。为人在我尔，谁以力自限。今君修古道，田土亦未昄。带经已能克，扶耒意无撊。似闻民一稔，銍艾工日僝。茂筠为载具，泛壑出{左山右蹇}{左山右产}。旭家鱼菽美，愉婉已在眼。君非沮溺流，文字富编撰。中扃务恬息，外慕正除划。晚交慰荒芜，切磋兼瑟僩。何时还过我，望望车有栈。梅花开正繁，飞雪待浮盏。\n"}
{"title": "秋日同谷卿缜之伯乔及兄伯鳞弟子敬泛舟佛滘归至清溪数里各赋十绝 其一", "industry": "明代", "author": "欧必元", "content": "\n早汎沙棠繫小桥，午移尊榼纵轻桡。微凉渐逐秋蘋起，醉共溪头浴晚潮。\n"}
{"title": "旅夜闻笛", "industry": "清代", "author": "李经垓", "content": "\n乡梦难成付酒杯，谁家长笛耳边催。愁人不听伤心曲，说与邻家莫送来。\n"}
{"title": "初到曲江六首 其四", "industry": "宋代", "author": "朱翌", "content": "\n岭外山川最，天涯草木芬。曾经五月狩，俱被一琴薰。韶石静张乐，舜峰高出云。真同适鲁见，何异在齐闻。\n"}
{"title": "次韵陈列之感春二首 其二", "industry": "宋代", "author": "李光", "content": "\n堤柳垂垂拂路尘，长条祇解绊归人。营巢燕子穿帘急，带雨花枝照眼新。一壑风烟如可擅，满床书帙未全贫。狂吟痛饮须公等，枯木庵前草自春。\n"}
{"title": "蒋墅晚发", "industry": "明代", "author": "袁中道", "content": "\n宿病尘尘灭，新秋渐渐凉。月寒千亩湿，树暗几家藏。近岫随烟没，良苗带水香。橹柔浑不住，梦里道朱方。\n"}
{"title": "水亭读凤皇山藏稿赠黄尧衢 其三", "industry": "明代", "author": "佘翔", "content": "\n刘伶深嗜酒，陆羽解烹茶。高士名犹在，吾生兴不赊。负薪吟野径，煮石待山家。若问浮生事，池塘暗落花。\n"}
{"title": "赠鲜于伯机", "industry": "元代", "author": "刘祁", "content": "\n忆昔逢君北渚秋，藕花香里醉轻舟。三年一别空回首，千里相思更倚楼。明月不随春物老，碧山长带暮云愁。天平松竹黄华水，早晚柴车得共游。思君一日如三载，两寄诗来慰我心。尘土愈知人世隐，风烟遥见海门深。贫来笑我常痴坐，乱后怜君更苦吟。历下亭前春水阔，扁舟何日重相寻？\n"}
{"title": "山居诗 其十七", "industry": "宋代", "author": "释延寿", "content": "\n松萝閒锁一身孤，履道安禅是密谟。借问野云谁断续，思量春草自荣枯。多见异兽心堪伏，来惯幽禽不用呼。万物尽从成熟得，莫教容易丧工夫。\n"}
{"title": "去岁四月得淋疾今又四月病犹未愈", "industry": "宋代", "author": "杨万里", "content": "\n去岁四月病，如今一岁来。越吟三百日，凉剂二千杯。极痛过于割，通身总是灾。花时久断酒，红药为谁开。\n"}
{"title": "壮歌亭", "industry": "明代", "author": "孙承宗", "content": "\n画角声中放早牙，弓开弦月剑霜花。最怜怒臂岑牟吏，特试渔阳第一挝。\n"}
{"title": "吾生", "industry": "宋代", "author": "方一夔", "content": "\n行年四十九，忽忽笑浮生。客少真成懒，儿多半学耕。閒身穷缚急，壮志老图成。自号知非子，悠然仕止情。\n"}
{"title": "同和叔饮王文正公三槐厅吴正卿", "industry": "宋代", "author": "韩维", "content": "\n投杯送余景，休驾避初燠。久嫌花揽心，始爱树清目。主人乐儒学，定契均季叔。疏帘翳广坐，并荐肴与蔌。肃萧太尉馆，简俭见遗躅。中有戒子篇，惨淡刻寒玉。世传盛德茂，名与清风穆。公乎不可见，怅望三槐绿。\n"}
{"title": "解语花 春日见闺人挝鼓", "industry": "清代", "author": "厉鹗", "content": "\n帘遮昼影，钗剪春痕，香度深深院。玉嬉莺婉。无愁处、小坐钉花床畔。飞空碎远。看一朵、翠翘难颤。惊梦回、声落高唐，白雨随酥腕。长记柑筵饮散。遇红兰潮靥，青柳垂眼。唾霏休溅。飘鸾袖、应是细敲肠断。微音弄钏。料无此、渔阳娇怨。生晚寒、灯晕妆楼，攲被池人倦。\n"}
{"title": "中宿峡", "industry": "清代", "author": "方朝", "content": "\n沧海云际来，一泻开地轴。嵚岑双屏转，块轧森草木。仰窥流光短，益觉日晷速。乃知东南天，于此亦不足。鲛宫倚禅房，鱼梁饮麛鹿。帝子去杳然，清光映江曲。维舟探遗踪，云旗想幽谷。\n"}
{"title": "布袋赞", "industry": "宋代", "author": "释可湘", "content": "\n破布袋，甚奇特。背负肩驼，不肯抛掷。只知入水去求人，争奈脚跟浮逼逼。\n"}
{"title": "白云庵 其二", "industry": "宋代", "author": "逍遥子", "content": "\n泉流东畔是蓬莱，我爱青山为展开。独倚瘦筇谁是伴，白云日晚自归来。\n"}
{"title": "漫江冬日，得香港大风杂志主编陆丹林先生手书，赠诗奉答，兼呈柳亚子、叶恭绰、杨云史三先生 其二", "industry": "近代", "author": "田翠竹", "content": "\n卅年南社兴亡感，万里诗名万里楼。百战河山文似虎，一江风月客如鸥。移家何必陶潜柳，浮海终须范蠡舟。流涕天涯人莫问，孤怀不尽少陵忧。\n"}
{"title": "句 其一", "industry": "宋代", "author": "南郑殿丞", "content": "\n青鸟几传王母信，白鹅曾换右军书。\n"}
{"title": "细雨", "industry": "清代", "author": "弘历", "content": "\n霖雨霈优渥，人心率望晴。晴未逾十日，溽暑苦炎烝。因之复冀泽，涤嚣期凉生。过午西北风，阵云岭上横。傍晚𩂅雭霏，气爽顿含清。解作略片刻，云散返照明。披雄登楚台，几望游玉京。飒景诚佳哉，不无馀惜怦。晚田耨已毕，继沾待畦塍。沾矣即时旸，斯可卜西成。于穫岂辞多，我亦同人情。静观复自哂，谁得心常恒。\n"}
{"title": "念奴娇（县圃达观赏岩桂）", "industry": "宋代", "author": "曹冠", "content": "\n金飚替暑，觉庭梧湘簟，凉生秋意。玉露宵零仙掌洁，云卷碧天如水。银汉波澄，蟾光练静，依约山横翠。清商佳景，笑它宋玉憔悴。\n\n堪笑利锁名缰，向蜗牛角上，所争何事。四者难并人易老，惟有修真得计。荣悴循环，功名由命，达观明深旨。桂花同赏，莫辞通夕欢醉。\n"}
{"title": "送吴子隆节推之官信州五首", "industry": "宋代", "author": "陈造", "content": "\n连城照乘动分珍，他日词坛著散人。诗笔有神官有暇，楚鳞燕翼要频频。\n"}
{"title": "病中四绝句呈刘景文左藏 其三", "industry": "宋代", "author": "释道潜", "content": "\n高梧挂月照床头，聒砌寒螀似怨秋。我病尚能安静默，尔曹无事苦啁啾。\n"}
{"title": "王母蟠桃图为中丞张明崖母夫人寿六首 其二", "industry": "明代", "author": "孙承恩", "content": "\n鹤背扶摇九万风，眉山深处有仙宫。黄封携得深杯献，人面蟠桃相映红。\n"}
{"title": "鹧鸪天（梅）", "industry": "宋代", "author": "王炎", "content": "\n淡淡疏疏不惹尘。暗香一点静中闻。人间怪有晴时雪，天上偷回腊里春。\n\n疑浅笑，又轻颦。虽然无语意相亲。老来尚可花边饮，惆怅相携失玉人。\n"}
{"title": "到江西省看花次韵（四首）", "industry": "明代", "author": "杨基", "content": "\n东湖东畔柳枝长，满苑飞花乱夕阳。何处祓除儿女散，过来流水郁金香。\n"}
{"title": "家园新茶寄大儿兴吾", "industry": "清代", "author": "蒋季锡", "content": "\n才交谷雨摘旗枪，焙得春茗寄远尝。画省烹时须细品，可能比并婺源香。\n"}
{"title": "田园杂咏八首 其四", "industry": "明代", "author": "林大钦", "content": "\n丈人有素业，乃在南山陲。尺籍窥玄化，荒田解岁饥。良辰入奇怀，杖策携亲知。开酌话唐虞，缅然起深思。去运不复还，尼父空栖栖。商歌非吾事，行云聊在斯。举觞酬巢由，千载何嶷嶷。\n"}
{"title": "金粉泪(56首)", "industry": "现代", "author": "陈独秀", "content": "\n垣墙属耳党先生，士气消沉官远亨。闭户闭心兼闭口，莫伤亡国且偷生。\n"}
{"title": "赵南村见顾", "industry": "清代", "author": "戴梓", "content": "\n襄平岁暮见儿归，为问饥寒为拂衣。囊解青蚨消负易，诗惊白雪和音稀。每思策蹇登君馆，却幸驱车叩我扉。满眼冰霜情独暖，夕阳残树鸟飞飞。\n"}
{"title": "道场山绝顶望太湖", "industry": "明代", "author": "王世贞", "content": "\n危阁耸层峦，松涛五月寒。太湖十万顷，斜浸碧阑干。杯中映滵汩，槛外腾超忽。回光竞千鬣，穷岛迫一发。青天不道向外生，白日如从此间没。三萍渐近三馀皇，便欲呼之汎渺茫。纵然未入林屋去，且指包山寻故乡。\n"}
{"title": "星月歌", "industry": "明代", "author": "陆深", "content": "\n大星无光月如水，紫烟辟寒天万里。金吾木柝声不骄，火树星桥接空起。恭承休假作上元，满目韶华帝城里。团圞三五宵可怜，浅薄一分春奈尔。胡床浩兴空昔年，秋色不似长安妍。五凤楼前迎万乘，六鳌海上拥群仙。欢游秪厌春更短，欲挽空壶涵百川。机中红雨催花落，天上青娥妒扇圆。九衢罗绮人如蚁，五侯甲第黄金炬。底用还乡作昼行，真堪穷汉经年煮。别有工夫巧夺天，制成二八当窗女。回纹晕采剪越绫，五色含光漏湘楮。云母琉璃俱有神，银河牛渚恍通津。常抛金弹誇豪侠，独抱明珰泣蜃人。火具时时闻战伐，飞流一一绕勾陈。谁家帘幕留欢住，几处笙歌按拍新。节物人情岂相待，后夜迟迟出沧海。每惊旧发羞鸾镜，却倚新声填欸乃。仙人自古有羡期，书生妄意图元恺。但祈灯月两相和，岁岁年年常不改。\n"}
{"title": "高阳台", "industry": "当代", "author": "张文胜", "content": "\n深柳分歌，明湖映笑，暖风摇漾鹅船。翠鬓青衫，依稀认得当年。园林好处经行遍，绕繁花、蝶妒蜂怜。又争知，客里流光，梦外飞烟。争知梦向江南做，任灯昏巷陌，雨冷山川。侑酒春容，年来凋落谁边。多情祗剩西楼月，甚今宵、不照无眠。待明朝，问了荼蘼，问取游鹃。\n"}
{"title": "楚江得方老师枚卜命下志喜", "industry": "明代", "author": "陈是集", "content": "\n黄麻宣就凤城阴，万里征帆慰远襟。玉铉新衔辉虎观，金瓯宿望播鸡林。人钦司马喧传相，帝注夔龙默简心。贺额频加门下士，苍生为喜霈甘霖。\n"}
{"title": "滦京杂咏一百首 其三十三", "industry": "元代", "author": "杨允孚", "content": "\n又是宫车入御天，丽姝歌舞太平年。侍臣称贺天颜喜，寿酒诸王次第传。\n"}
{"title": "咏梅杂诗", "industry": "宋代", "author": "张道洽", "content": "\n百余年树未为古，三四点花何限春。欲折一枝无处赠，世间少有识花人。\n"}
{"title": "恭和御制长春花诗 其一", "industry": "宋代", "author": "史浩", "content": "\n玉殿万几閒，宸章灿珠蕊。俯念簪履旧，恩光来太紫。禁籞玩长春，嫣然异群卉。群卉固亦佳，时过逐流水。独此供清游，馀香袭芳芷。一经圣品题，贵名何日已。再拜体皇情，感深铭诸几。\n"}
{"title": "宁宗郊前朝献景灵宫二十四首", "industry": "宋代", "author": "真宗", "content": "\n厥初生民，渊濬唯祖。芳荐既辍，明燎具举。德声升闻，灵贶蕃诩。怀濡上灵，佑周之祜。\n"}
{"title": "次前韵答友竹兄㝢宽解之意 其一", "industry": "明代", "author": "饶与龄", "content": "\n家食怀君恩，北发理征棹。煖风入屠苏，孤舟反漂泊。青阳令始行，顽阴气未缩。击楫呼长年，勉㫋为予促。\n"}
{"title": "送月堂之云门扫古岩塔", "industry": "清代", "author": "清恒", "content": "\n风斜雨细一帆轻，又向山阴道上行。若到香炉峰背后，伤心莫听杜鹃声。群山秀簇古云门，佛阁镫微影渐昏。知否故人头尽白，不谈往事已销魂。玉笥山空宝镜寒，无人击竹笥栏干。惟遗挂锡松千尺，化作蛟龙月上蟠。\n"}
{"title": "赠无咎以既见君子云胡不喜为韵八首 其七", "industry": "宋代", "author": "张耒", "content": "\n黄子少年时，风流胜春柳。中年一钵饭，万事寒木朽。室有僧对谈，房无妾持帚。此道人人事，谁令予独不。\n"}
{"title": "答季弟少得", "industry": "明代", "author": "卢龙云", "content": "\n千里缄书问远离，海云僻绝路逶迤。池塘别后春何似，松菊荒来梦所思。短鬓渐彫辉萼色，旅愁翻剧及瓜时。祇应雁序联翩起，傍我东篱浊酒卮。\n"}
{"title": "入燕三首", "industry": "明代", "author": "徐渭", "content": "\n董生抱利器，郁郁走燕赵。贱子亦何能，飘然来远道。行止本无常，譬彼云中鸟。朝饮西园池，暮宿北林杪。感事复怀人，生年苦不早。欲吊望诸君，迹陈知者少。垂首默无言，春风秀芳草。¤\n"}
{"title": "如梦令", "industry": "宋代", "author": "谢逸", "content": "\n花落莺啼春暮。陌上绿杨飞絮。金鸭晚香寒，人在洞房深处。无语。无语，叶上数声疏雨。\n"}
{"title": "道士山房", "industry": "明代", "author": "李之世", "content": "\n结庐在山顶，高高傍斗坛。夜来风飘瓦，吹雪满霞冠。汲泉留洗药，养火为烧丹。怕有俗人溷，书符贴板门。\n"}
{"title": "病属徐公子携具过访", "industry": "明代", "author": "皇甫汸", "content": "\n端居抱忧疾，自愧损春心。绝客来相问，劳君独见寻。酒肴逢好事，山水待知音。为驻王孙驾，门前芳草深。\n"}
{"title": "挽钱太仆父", "industry": "明代", "author": "罗玘", "content": "\n吴山蜕骨仙，游神何处边。更越十馀载，刚为一百年。深衣扶老杖，瘦石紫芝田。诏许增新谥，先生旧姓钱。\n"}
{"title": "山水图", "industry": "明代", "author": "释宗泐", "content": "\n危峰削玉出云端，仙馆霜清古木寒。记得匡庐秋雨后，彭郎湖口倚篷看。\n"}
{"title": "采桑子·天容水色西湖好", "industry": "宋代", "author": "欧阳修", "content": "\n天容水色西湖好，云物俱鲜。鸥鹭闲眠，应惯寻常听管弦。 风清月白偏宜夜，一片琼田。谁羡骖鸾，人在舟中便是仙。\n"}
{"title": "听蛙二首 其二", "industry": "当代", "author": "卢青山", "content": "\n永夜长宜舞燕衣，仍须点鼓助氛围。情知此物非仁者，总向群芳落处啼。\n"}
{"title": "破幌", "industry": "宋代", "author": "张耒", "content": "\n破幌一点白，卧知千里明。低窗通雪气，乔木尚风声。传警军城静，鸣钟梵刹清。高眠寻断梦，邻树已乌惊。\n"}
{"title": "上巳邀司马汪公伯玉游西湖", "industry": "明代", "author": "温纯", "content": "\n乘时脩禊向烟波，为爱风流晋永和。久别琴樽霜入鬓，乍逢湖海酒如河。移舟曲傍苏堤柳，蹑蹬高扪葛岭萝。入夜论文真倚玉，阳春谁和郢人歌。\n"}
{"title": "点绛唇", "industry": "当代", "author": "陈永正", "content": "\n浪碎风微，翠荷清远潖江上。雨篷疏响。峡色迷离望。倦倚船窗，子夜无心唱。行云想。断魂来往。斜月临清幌。\n"}
{"title": "奉和家大人草堂课耕韵 其一", "industry": "清代", "author": "李美仪", "content": "\n高畴新雨足，布谷唤春耕。千亩回村绿，三家结舍平。犊肥田竖喜，鸟起草人醒。惟有田翁乐，悠然候岁成。\n"}
{"title": "中山登塔", "industry": "明代", "author": "皇甫汸", "content": "\n缥缈中山塔，今登绝顶归。凭虚凌佛界，揽胜俯皇畿。梵乐云流响，天花雨迸飞。暝来风气入，洒洒逼人衣。\n"}
{"title": "送赵德庄右司江东漕二首", "industry": "宋代", "author": "李洪", "content": "\n宰士雍容望最优，便期簪笔侍凝旒。暂劳省户弥纶手，稍缓关中馈饷忧。寓直文谟高内阁，褰帷仁政被南州。龙蟠虎踞登临胜，天险防边得细筹。\n"}
{"title": "觚庵先生挽诗 其一", "industry": "清代", "author": "陈曾寿", "content": "\n世短意空多，脱屣苦不早。劳生甘息机，已复伤病老。昔同湖上游，君选南湖好。我营茆三间，君亦架檐橑。新瓦见炊烟，一饭笑先祷。衰迟迫婉娈，窃冀十年保。君多身后言，诙谐破煎恼。我习陵谷悲，常恐迹如扫。安知隔晨别，盖棺事即了。惝怀骤惊触，未信斯人少。冲冻梅始花，怪事出白旐。\n"}
{"title": "金陵秋兴六首 其四", "industry": "明代", "author": "邓云霄", "content": "\n残柳如新柳，依然作淡黄。纵能牵弱缕，终觉怯繁霜。少妇房栊冷，征人道路长。谁家过巧夕，不忍望银潢。\n"}
{"title": "题竹杖化龙图", "industry": "明代", "author": "邱云霄", "content": "\n昔日长房有仙骨，兴落壶公白云窟。别时相赠绿玉杖，骑度青山梦恍惚。归来投杖葛陂去，烟波浩渺灵光发。回惊天际翻玉涛，神龙隐隐云端没。吁嗟数尺青琅玕，根缠风雪生光寒。异物自有鬼神护，终当远去非人间。织梭入网无人识，雷雨晦暝起空壁。丰城宝剑出狱中，一跃延津云气黑。由来变化多如此，费公竹杖何须惜。君不见南阳有卧龙，草庐未顾居人群。又不见傅岩之版筑，起向商家作霖雨。信是人龙自有真，尘埃物色竟何人。达人隐头角，独抱阳之精。屈信顺化理，呼吸生风云。绘工未必能图画，直令千古照汗青。\n"}
{"title": "山僧惠灯诵昔人诗因次其韵", "industry": "明代", "author": "邵宝", "content": "\n静清深处许吾閒，朝看云来暮看还。泾上再歌倪老句，邵家亭子面西山。\n"}
{"title": "南辕杂诗一百八章 其五十三", "industry": "清代", "author": "姚燮", "content": "\n晏河截如带，驱马不得过。遥遥夕阳色，已没东山阿。中流下孤艇，舟子行自歌。相招故纡缓，涉者来复多。仰首见天鸟，戢翼还林柯。不畏水深阔，已越山嵯峨。\n"}
{"title": "喜厉山人自禾中来得诗四章 其四", "industry": "清代", "author": "姚燮", "content": "\n惜无叶石林，来续白祠社。往岁徵逐流，当路几存者？君髯白已斑，我发秃就寡。忍于深柳阴，对此绿盈把。柳边春正酣，纤鸟语娇奼。何以艳日光，不照破屋下。明日阊门市，与子贳蹇马。芊芊多蘼芜，莽莽入原野。蛱蝶吾帽栖，游丝子衣惹。漫感羁人羁，聊为冶游冶。\n"}
{"title": "蓬莱", "industry": "清代", "author": "张照", "content": "\n蓬莱山下水横波，流入银湾隔翠蛾。天上星辰欢会少，壶中日月别离多。鸾惊香梦红兰笑，花带愁痕青鸟歌。昨日子登传敕去，一时齐羡下天河。\n"}
{"title": "和赠署淮扬道郭慕徐舅氏", "industry": "清代", "author": "曾广钧", "content": "\n家声横海旧登坛，循吏通儒两擅难。谁识凤麟如有若，莫因鸡犬羡刘安。异同坚白谈成阵，削简留青笔涌澜。明使郎君来又去，重闻讴颂惜清官。\n"}
{"title": "玉恙", "industry": "清代", "author": "孙原湘", "content": "\n药炉烟袅篆丝斜，压体浓香翠被纱。绣枕卸头犹拥髻，银匙颤手自擎茶。犀株镇定恇还甚，蝶梦潮回热转加。雪白梨花疑两颊，从中一朵泛桃花。\n"}
{"title": "苦热", "industry": "宋代", "author": "宋庠", "content": "\n溽暑南方候，贞光大火天。流金空畏日，堕水忽惊鸢。掌露凉难挹，心瓜疾未蠲。鵩妖卑湿地，魃虐蕴隆年。虚谷全收籁，焦原欲出烟。洪炉方扇物，何处预陶甄。\n"}
{"title": "寒食道中忆诸亡友", "industry": "清代", "author": "张道", "content": "\n眼中一掬亲朋泪，弹入春风宿草多。绿发年催书客老，黄垆春断酒人过。邻家笛怨生官柳，山郭诗魂带女萝。杜宇莫啼寒食雨，纸灰如雪柰渠何。\n"}
{"title": "贵阳雅颂二十四首同翠渠作 其二十 锄强扶弱", "industry": "明代", "author": "祁顺", "content": "\n惩恶欲劝善，扶弱先锄强。稂莠既芟薙，嘉谷斯丰穰。任棠思拔薤，卜式善牧羊。弱强两得所，坐见民俗康。贵阳仁义政，可以式四方。\n"}
{"title": "赣关", "industry": "清代", "author": "全祖望", "content": "\n畴昔怜杨万，空将螳臂残。功应侔墨翟，志未遂田单。往事鱼羊劫，遗民心胆寒。沙场百战地，试上榷关看。\n"}
{"title": "与曾公路吕少冯饮曾会卷舟中", "industry": "宋代", "author": "吴则礼", "content": "\n百年久付一毫端，异县追随得自宽。声入浦云歌扇丽，影浮江月酒樽寒。黄花窈窕且经眼，白发萧条初映冠。共倚樯竿竚归雁，西风嫋嫋露溥溥。\n"}
{"title": "晚归遇雪", "industry": "宋代", "author": "释居简", "content": "\n集霰缤缤趁雨飘，回风籍籍委江郊。重阴冻锁天无畛，一眼平铺池不坳。直恐径迷随意扫，又疑竹裂带寒敲。倚阑欲看连云色，更待黄昏桂影交。\n"}
{"title": "春日园居 其一", "industry": "清代", "author": "许友", "content": "\n两树松涛酿细风，数竿青竹石桥东。午眠方足新茶苦，啄木声移嫩叶中。\n"}
{"title": "和陈方伯试院中有作二首 其二", "industry": "明代", "author": "苏仲", "content": "\n棘闱深锁隔红尘，人对秋灯阅卷频。汗漫才华经只眼，品题声价倍千钧。太阿出匣光难掩，燕石堪谁假作真。方岳老臣山斗重，低头谁不拜冠绅。\n"}
{"title": "郡守王公廷招游大云庵同用春字", "industry": "明代", "author": "皇甫汸", "content": "\n谢守屏纷务，韦公访净因。石门纡画戟，云径拥朱轮。伐木听莺罢，衔花爱鹿驯。从兹双树下，扫榻待行春。\n"}
{"title": "题万安山樵", "industry": "明代", "author": "王绂", "content": "\n山高樵径险，山深樵径迂。采樵虽云劳，览胜尤足娱。飞泉落林杪，好鸟鸣丘隅。歌逐天风还，身与閒云俱。日夕行负薪，烟深望吾庐。得失既莫较，孰知贤与愚。嗟哉朱买臣，富贵将焉如。\n"}
{"title": "春日览古四绝 其四", "industry": "宋代", "author": "张侃", "content": "\n曾携壁上鸬鹚杓，来饮灵泉一掬甘。却笑眼花前日误，竟烦舌本为渠参。\n"}
{"title": "恩诏赐复冠带县大夫雨中携酒赐贺赋此呈谢 其二", "industry": "明代", "author": "张萱", "content": "\n十五年前事，一场春梦中。衣冠新影戏，笠屐旧园公。覆水惜馀沥，落花羞故丛。开尊咏麟趾，醉杀紫芝翁。\n"}
{"title": "哭华姜一百首 其九十二", "industry": "明代", "author": "屈大均", "content": "\n杖剑西从紫塞游，偶因儿女觅封侯。可怜织锦秦川女，不待功成去十洲。\n"}
{"title": "五灵妙仙 借柳词韵", "industry": "元代", "author": "马钰", "content": "\n马风宁海，遇重阳十八。憨憨地、就中奸黠。六尘绝。纵逍遥自在，开怀豁畅，云游水历，琼瑶路如冰滑。补天缺。下功收五彩，经营活雪。调龙虎、撞关冲节。得真悦。见晴空莹净，圆圆正正，光辉晃朗，元来自\n"}
{"title": "无题二首 其二", "industry": "明代", "author": "苏葵", "content": "\n春去春来花又花，寻仙何处是仙家。堪嘲落魄江南客，也问人间古押衙。\n"}
{"title": "上元后一日小宴廷臣既用前例观灯联句并成是什其愿赓韵者听 其二", "industry": "清代", "author": "弘历", "content": "\n宫中行乐万方知，慈寿康和庆莫涯。祝岁试陈灯影戏，踏歌谁进月华词。兰苕翡翠春容与，鸾凤芙蓉夜陆离。创守评量难易处，思艰累叶正重熙。\n"}
{"title": "颂古十三首 其十一", "industry": "宋代", "author": "释德光", "content": "\n师之一字见还难，直下应须透祖关。纵使祖关开正眼，前头更有万重山。\n"}
{"title": "夏月游横冈憩于盘古石上赋柬袁从善康子建", "industry": "明代", "author": "刘崧", "content": "\n盘古坛前万木阴，松花满地昼沉沉。石床苔藓侵书润，古屋藤萝隐幔深。出洞看云思解佩，临流待月听鸣琴。红尘十里惭来往，亦拟移家近竹林。\n"}
{"title": "钱连江尊人双寿诗", "industry": "明代", "author": "徐熥", "content": "\n宿应郎官接上台，岁星还傍婺星开。丹烧勾漏霞干片，酒进麻姑露一杯。琪草祗从阶下长，蟠桃都向县中栽。承家自有关门尹，日日真人紫气来。\n"}
{"title": "野泊", "industry": "明代", "author": "李孙宸", "content": "\n小泊西凉岸，相携上翠微。天长人独立，江阔雁孤飞。世路悲戎马，乡心阻钓矶。故园春酒熟，应亦望予归。\n"}
{"title": "杂诗四首", "industry": "宋代", "author": "黄庭坚", "content": "\n扁舟江上未归身，明月清风作四邻。观化悟来俱是妄，渐疏人事与天亲。\n"}
{"title": "泊吴江食莼鲈菰菜二首 其一", "industry": "宋代", "author": "袁说友", "content": "\n青丝簇饤莼羹味，白雪堆盘缕鲙鲈。我向松江饫鲜美，菜肠今更食新菰。\n"}
{"title": "甘罗庙", "industry": "宋代", "author": "李复", "content": "\n纵横争擅势，之子独尊秦。弱齿能专国，奇谋不借人。拳峰凌九仞，勺粒动千钧。过客瞻遗构，临溪野草春。\n"}
{"title": "明堂庆成五首", "industry": "宋代", "author": "任希夷", "content": "\n国重明禋预戒期，九筵宏敞肃宗祈。阶前万旅皆花帽，庭下千官尽绛衣。三日斋心严殿宿，一声清跸响帘帏。圣躬靡恃皇天眷，夙夜寅恭但畏威。\n"}
{"title": "夜山图", "industry": "元代", "author": "高克恭", "content": "\n万松岭畔中秋夜，况是楼居最上方。一片江山果奇绝，却看明月似寻常。\n"}
{"title": "鲤湖纪游十首和先辈龚司训韵 其八", "industry": "明代", "author": "黄仲昭", "content": "\n寒流几派泻层湍，声撼长空去不还。夜半忽惊清梦觉，却疑风雨响琅玕。\n"}
{"title": "忆旧游", "industry": "宋代", "author": "仇远", "content": "\n对庭芜黯淡，院柳萧疏，还又深秋。正一星镫暗，更一声雁过，一点萤流。合成一片离思，都在小红楼。想扑地阴云，人愁不尽，替与天愁。\n\n酸风未应□，雨簌簌潇潇，欲下还收。忆绣帏贪睡，任花梢晨影，移上帘钩。被池半卷红浪，衣冷覆熏篝。怎忘得江南，风流庾信空白头。\n"}
{"title": "舍侄买驴因戏之", "industry": "明代", "author": "陈子升", "content": "\n犹子移家策蹇驴，定穿山径入街衢。悬知日日逢京兆，可得诗如贾岛无。\n"}
{"title": "鹧鸪天 登观稼台", "industry": "近代", "author": "唐圭璋", "content": "\n飘荡经年总可哀。日长无俚独登台。田间一绿分深浅，湖上千红半落开。人去远，信来稀。最难细数是归期。何当扫却妖氛净，一夕飞腾到古淮。\n"}
{"title": "琵琶仙 泛碧浪湖，赴道场山，敬谒蕙风师墓，小舟容与中，和白石自度腔", "industry": "近代", "author": "赵尊岳", "content": "\n碧浪晴桡，破山影{氵皺}縠，菰浦新叶。惊起浮玉矶头，鱼罾缆相绝。人自静纹波细语，和柔橹未归鶗鴂。秀句飘零，词场寂寞，游旧堪说。映山遍谁采薇红，荐杯水寒泉数芳节。无赖楝花风信，早飘残榆荚，休更道重来城郭，忍更问古调白雪。日暮分席鸥波，梦魂轻别。\n"}
{"title": "待舟操", "industry": "明代", "author": "屈大均", "content": "\n月将落兮潮水平，舟不来兮伤予情。独立沙洲兮涕泪零，无人知兮惟流萤。水禽忽叫兮似人声，追者至兮天欲明，君岂忘兮不来迎。妾若还兮亦不生，挂榕枝兮心战栗，裙带断兮泥没膝。魂寻舟兮不见舟，魂见舟兮妾愿毕。舟迎魂兮更莫迟，波涛惊兮魂恐失。\n"}
{"title": "探花桥", "industry": "宋代", "author": "司马光", "content": "\n桥边春意近，五马屡徘徊。湖水旦暮渌，林花早晚开。适因尝酒到，又为赋诗来。借问双华表，经过日几回。\n"}
{"title": "梁三朝雅乐歌十九首 其四 胤雅", "industry": "南北朝", "author": "沈约", "content": "\n天下为家，大梁受命。眷求一德，惟烈无竞。仪刑哲王，元良诞庆。灼灼明两，作离承圣。英华外发，温文成性。立师立保，左右惟政。休有烈光，前星比盛。\n"}
{"title": "李舍人孤山草堂坐雨", "industry": "明代", "author": "王稚登", "content": "\n笋舆行过断桥来，楼上银罂水上开。白鸟数行犹似鹤，青山五月已无梅。雨昏不辨丝千缕，湖绿浑疑酒一杯。几欲题诗题未得，舍人元是谪仙才。\n"}
{"title": "玉水", "industry": "清代", "author": "弘历", "content": "\n玉水千秋护玉符，丰齐野井各争隅。清流漫叹无南史，纪载皆然独此乎。\n"}
{"title": "和茅亦山先生杂咏", "industry": "宋代", "author": "黄庚", "content": "\n身世飘浮水上蓬，间中清事有谁同。吟窗梦草添诗料，画笔生花奋化工。酒后乌鸟时击缶，愁来咄咄自书空。园林寂寞春何处，春在桑麻雨露中。\n"}
{"title": "题萧德赞四时小景 其三", "industry": "明代", "author": "杨士奇", "content": "\n两行鸣雁分飞处，一个轻船逆上时。藉是江天好吟景，不令风物动秋思。\n"}
{"title": "崧台舟中立春 其二", "industry": "明代", "author": "区怀瑞", "content": "\n地忆春盘处，重经二十年。狂添中圣里，愁尽小除前。岸碧沾花胜，林香扑野筵。谁堪久蘋梗，飘泊卧江烟。\n"}
{"title": "登岱六首 其六", "industry": "明代", "author": "王世贞", "content": "\n壁立芙蓉万古看，削成松桧隐高盘。中峰翠压徂徕色，绝顶青收碣石寒。梁甫吟成还自和，茂陵书就欲谁干。依微白马吴阊在，欲向秋风问羽翰。\n"}
{"title": "趋燕在即值儒美有五羊之行驰书言别诗以复之", "industry": "明代", "author": "郭之奇", "content": "\n衡心十载日相求，相视相期物外游。忽听羊峰催折屐，空馀鳄渚忆同舟。岭梅落尽劳乡梦，江杏开时结旅愁。两地云天堪一泪，春风万里倍离忧。\n"}
{"title": "十里", "industry": "元代", "author": "李孝光", "content": "\n官河十里数家庄，石埠门前系野航。梅月逢庚江雨歇，稻花迎午水风凉。桥横自界村南北，堠断难知里短长。倦矣野塘行瘦马，云山杳杳复苍苍。\n"}
{"title": "越州歌二十首", "industry": "宋代", "author": "汪元量", "content": "\n群臣上疏纳忠言，国害分明在目前。只论平章行不法，公田之后又私田。\n"}
{"title": "断碑", "industry": "宋代", "author": "释希昼", "content": "\n片玉侵寒折，零文见断虫。远沈冈草际，半露堑冰中。迹著人何在，年销事已空。唯闻坏陵柏，相吊起悲风。\n"}
{"title": "水调歌头", "industry": "金朝", "author": "蔡松年", "content": "\n星河淡城阙，疏柳转清流。黄云南卷千骑，晓猎冷貂裘。我欲幽寻节物，只有西风黄菊，香似故园秋。俯仰十年事，华屋几山邱。倦游客，一樽酒，便忘忧。拟穷醉眼何处，还有一层楼。不用悲凉今昔，好在西山寒碧，金屑酒光浮。老境玩清世，甘作醉乡侯。\n"}
{"title": "感时", "industry": "近代", "author": "弘一", "content": "\n杜宇啼残故国愁，虚名况敢望千秋。男儿若论收场好，不是将军也断头。\n"}
{"title": "送荣子邕宰新郑", "industry": "宋代", "author": "邹浩", "content": "\n子渊陋巷居，子真岩下耕。穷约一如此，不妨道自行。矧君有民社，南面恩光荣。问学□经济，岂不慰高情。尔来几薰风，许洛犹声名。还将模范心，农桑厚群生。行矣舆人歌，国侨相弟兄。\n"}
{"title": "和乐天高相宅", "industry": "唐代", "author": "元稹", "content": "\n莫愁已去无穷事，漫苦如今有限身。\n\n二百年来城里宅，一家知换几多人。\n"}
{"title": "鹧鸪天（梦仙）", "industry": "宋代", "author": "曹冠", "content": "\n我昔蓬莱侍列仙。梦游方悟绊尘缘。青春放浪迷诗酒，黄卷优游对圣贤。\n\n嘲水石，咏云烟。乘风欲往思泠然。要知昨夜方壶景，只在芸斋杖屦前。\n"}
{"title": "岁暮绝句四首", "industry": "宋代", "author": "晁说之", "content": "\n下惠一时行己志，首阳万古振人伦。终南不得西山号，岁暮白头空断魂。\n"}
{"title": "阮郎归 郭延年诞日", "industry": "金朝", "author": "李俊民", "content": "\n断蓬踪迹去依刘。试登王粲楼。此心安处即菟裘。尚何来往求。诗遣兴，酒消愁。竹林多胜游。与君何日共仙舟。相看应白头。\n"}
{"title": "梅", "industry": "宋代", "author": "韩淲", "content": "\n霜风小摇落，梅已到南枝。要识人间事，须从物理推。虚缘看影动，昭彻待香吹。此后唯愁酒，从来未欠诗。\n"}
{"title": "老农十首", "industry": "宋代", "author": "曾协", "content": "\n儿孙力作莫辞勤，仁政如天四海春。尽说干汤功已就，泽流莘野并耕人。\n"}
{"title": "山居三十韵 其十二", "industry": "明代", "author": "屈士煌", "content": "\n结屋如船卧水云，相知不辨鹿麋群。坐沉似得山情性，住久都无僧见闻。目送晓天情易极，意于寒月淡何分。客来尽道同招隐，愁煞居停七十君。\n"}
{"title": "过繁昌", "industry": "明代", "author": "翟溥福", "content": "\n县僻无城郭，人稀有草菅。桑间双雉乐，堂上一琴閒。渔屋低临水，农居迥接山。嗟予厌繁剧，对此暂开颜。\n"}
{"title": "重过太傅忠宪王园林", "industry": "元代", "author": "范梈", "content": "\n一代王章宠，于今胜地非。野池花自发，春日燕争飞。坐送笙歌密，衙迎剑佩稀。颇萦游子骑，脩景澹忘归。\n"}
{"title": "寄襄阳求天麻圆", "industry": "宋代", "author": "饶节", "content": "\n老僧卧病四告朔，苦无灵药与携扶。闻道天麻能肉骨，襄阳耆旧见怜无。\n"}
{"title": "饮酒五首", "industry": "金朝", "author": "元好问", "content": "\n西郊一亩宅，闭门秋草深。床头有新酿，意惬成孤斟。举杯谢明月，蓬荜肯相临。愿将万古色，照我万古心。\n"}
{"title": "贺少师相公致政", "industry": "唐代", "author": "许浑", "content": "\n六十悬车自古稀，我公年少独忘机。门临二室留侯隐，\n\n棹倚三川越相归。不拟优游同陆贾，已回清白遗胡威。\n\n龙城凤沼棠阴在，只恐归鸿更北飞。\n"}
{"title": "韩岭", "industry": "明代", "author": "梁维栋", "content": "\n韩岭峰高冤亦高，松风淅淅怒为涛。功成不逐赤松去，错认封王可恃劳。\n"}
{"title": "瑞鹧鸪", "industry": "元代", "author": "王哲", "content": "\n修行孰是炼金丹。炼就方知两事全。七返不容开四户，九还应是转三田。气神交结为珍宝，灵性分明作大仙。今日却归元本路，自然清静永恬然。\n"}
{"title": "答李希淳屯田三首", "industry": "宋代", "author": "邵雍", "content": "\n竹间水际情怀好，月下风前意思多。洛社过从无事日，非吾数辈更谁何。\n"}
{"title": "题石潭观音院用王枢密庶愚丘正宗韵二首", "industry": "宋代", "author": "赵蕃", "content": "\n老衲迎门只敝裳，问年还举四山黄。谁云此院通衢著，渠自长閒人自忙。\n"}
{"title": "万伯修东巡歌八首 其四", "industry": "明代", "author": "胡应麟", "content": "\n征马翩翩度北风，干将曾授白猿公。胡床静夜梅花落，万骑长驱一啸中。\n"}
{"title": "杨青驿", "industry": "明代", "author": "庄昶", "content": "\n杨柳青题旧驿亭，人来杨柳半凋零。可知自有吾心柳，万古无穷一样青。\n"}
{"title": "答王宾旭县宰次韵", "industry": "明代", "author": "史谨", "content": "\n我著烟蓑钓海滨，子还花县谒慈亲。盈亏有数应同月，聚散无凭却类尘。丹凤楼前辞采仗，紫骝马上看青春。逢人莫问兰亭事，俛仰之间迹已陈。\n"}
{"title": "送阁学袁尚书帅蜀分得云字韵", "industry": "宋代", "author": "沈继祖", "content": "\n秋郊时出祖，秋尽不余分。西湖贮秋色，护日浮轻云。煌煌元戎乘，行旃驻河濆。璧水官僚多，飞盖凝祥氛。坐间皆诗流，觞咏更纷纭。司成风骚将，诗坛推冠军。分韵召众作，号令听鼓鼖。古诗重送别，今当超前闻。伟哉益州牧，学奥穷曲坟。知略辏上前，一洗凡马群。久着侍臣冠，献纳趋朝昕。全蜀谋帅重，临遣上意勤。惟先抚摩术，可策恢复勋。大讎竟未复，以周事夷獯。蜀民贫已甚，苛取犹丝棼。公施活国手，如拯溺救焚。未省锦城乐，侈靡徒纷纷。行看清献归，以道佐吾君。百壶致饮饯，宁复惜醉醺。蜀都虽可赋，于公何足云。诸葛有盛心，独得之河汾。赠言吾岂敢，此意渺无垠。抑使后来者，有感于斯文。\n"}
{"title": "芗林五十咏·通幽径", "industry": "宋代", "author": "杨万里", "content": "\n点捡苔花晕，微茫拄杖痕。酴醾几开落，山雨湿黄昏。\n"}
{"title": "季夏游赤壁偕子言诸公", "industry": "明代", "author": "王廷陈", "content": "\n六月轩楹敞，三分割据雄。江回城抱日，舰火岸馀风。词赋留天上，旌旗在眼中。霸图俱已歇，幽赏几回同。槛外凫鸥乱，尊边云雾通。松杉盘虎穴，台榭接龙宫。早岁辞朱绂，兹游感数公。愿言携桂楫，常此狎渔翁。\n"}
{"title": "长至后一日伍家珍伍国开见过", "industry": "明代", "author": "李孙宸", "content": "\n萧瑟残年自掩扉，可堪节候与心违。因逢梅树园边客，始觉阳春坐上归。贫病故人还共狎，交疏时俗任相非。藜羹且醉寒宵酒，莫待他时剡雪飞。\n"}
{"title": "拟古 其六 庭中有奇树", "industry": "元代", "author": "钱宰", "content": "\n中林多幽兰，江篱杂芳荪。采之酌春酒，将以清心魂。持杯未及饮，怅然念王孙。王孙不归来，置酒在芳尊。\n"}
{"title": "富平少候", "industry": "唐代", "author": "李商隐", "content": "\n七国三边未到忧，十三身袭富平候。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。\n"}
{"title": "送傅左司赴袁州", "industry": "宋代", "author": "释善珍", "content": "\n宜春古郡联荆渚，曩年尝梦公补处。峥嵘老气横九州，直前莫作分外肤。秋田旱渴思霖雨，君命敢徐宁畏暑。击强鉏奸雷破柱，仰山古佛亦肯许。州黉一记最奇古，机综远祖昌黎愈。眼前琐尾相品署，知公千百未一取。秋空仰瞻鸿鹄举，政恐是中有新句。三年奏课返林坞，煮茶贺公公莫拒。\n"}
{"title": "桃源图", "industry": "宋代", "author": "郑思肖", "content": "\n长城徭役苦咨嗟，澧水偷春隐岁华。有耳不闻秦汉事，眼前日日赏桃花。\n"}
{"title": "喜定太学生·题三贤堂", "industry": "宋代", "author": "詹琰夫", "content": "\n和靖东坡白乐天，几年秋菊荐寒泉。如今往事都休问，且为官司趁酒钱。\n"}
{"title": "渡江云·为颍川事", "industry": "近代", "author": "黄光", "content": "\n山城如斗大，卷帘四顾，瘴气满湖岚。一声惊突击，几处官蛙，鼓吹那能堪。搜金发土，报如今、演到江南。休说是、河阳花县，锄种兴方酣。叨贪。鱼依荇绿，蝶趁蕉红，更从旁窥探。想午夜、挑灯顾影，应笑侬憨。老僧懒见庐山面，念旧人、惟有何戡。悲食苦，知他何日回甘。\n"}
{"title": "文溪 其二", "industry": "明代", "author": "张诩", "content": "\n清风期晚节，种菊作生涯。闻道崔丞相，刚传李探花。\n"}
{"title": "仇鸾", "industry": "清代", "author": "严遂成", "content": "\n年少嗣侯掌戎政，平生八佩将军印。贻厥之力能读书，文故要钱武惜命。马市开后丑跳梁，蚁穿蜂拥隳边墙。朝易马去暮突入，夺马转夺军衣粮。谁为此议罪祸始，鸾也乃授俺答指。箭纛小信盟家奴，金币阴谋结义子。僭拟垂舆赫道旁，一鹅白金三两强。恣睢抑买皇亲第，骄蹇平吞麦福庄。铁浮图来风雨急，尾追追不及。誇张斩获捷书闻，橐驼十匹首五级。百戏横陈歌舞酣，新鬼故鬼环营泣。通寇事发帝命申，促牧符敕疽轮囷。天何不赊一日死，吾戴吾头全其身。持斧斸孔大仓卒，悔召卧后红鬃人。\n"}
{"title": "眼儿媚 秋夜", "industry": "清代", "author": "陈珍瑶", "content": "\n一痕新月上花枝。夜静漏声迟。灯摇几畔，虫吟砌下，风逗书帏。兽炉烟袅湘帘捲，妆却绿云欹。轻磨翠墨，漫调银管，闲谱新词。\n"}
{"title": "和雁湖先生病起自警八章", "industry": "宋代", "author": "程公许", "content": "\n学仙宁复华念，为士苦畏四邻。铁弹茅茨何在，两翁心岂违人。\n"}
{"title": "清平乐 薛子余弄璋", "industry": "金朝", "author": "段成己", "content": "\n东君调护。错爱春迟暮。一叶兰芽今始露。香满君家庭户。抱看玉骨亭亭。精神秋水分明。自是人閒英物，不须更试啼声。\n"}
{"title": "端州杂诗 其十四", "industry": "清代", "author": "钱澄之", "content": "\n故人须鬓已非初，忧国图君志未舒。名动宫庭宜早避，官兼清要岂长居！也知宦热心原冷，莫使交亲迹渐疏！同是布衣君最遇，从容膴仕意何如？\n"}
{"title": "缘识 其三十四", "industry": "宋代", "author": "赵炅", "content": "\n逍遥能自在，大道亦何殊。澹薄随情遣，优游静恶除。春生凡作则，秋谢遍悲疏。利益玄穹鉴，公平信史书。\n"}
{"title": "和宋永兄爱日楼见寄八首 其六", "industry": "宋代", "author": "黄公度", "content": "\n龆龀携书册，成名天上回。如公希世者，自古几人哉。山薮讵宜去，功名看鼎来。人间无伯乐，相马失龙媒。\n"}
{"title": "题渔隐图四首 其三 秋", "industry": "明代", "author": "文徵明", "content": "\n渔翁老去头如雪，短笠轻蓑舟一叶。百顷鱼虾足岁租，十只鸬鹚是家业。横笛朝冲柳外风，浩歌夜弄波心月。不嫌湖上有风波，世路风波今更多。\n"}
{"title": "魇语之诗篇——妖夜八章 其六", "industry": "当代", "author": "添雪斋", "content": "\n千张废纸满街头，僵硬都城倦意眸。苦笑淩晨中失落，天空涌现是寒流。\n"}
{"title": "食生菜", "industry": "宋代", "author": "白玉蟾", "content": "\n残风剩雨放春晴，久醉欲醒何由醒。枕上扶头更解酲，五官六吏皆失宁。满园莴苣间蔓青，火急掣铃呼庖丁。细脍雨叶缕风茎，酢红姜紫银盐明，豆（上难下肉）麻膏和使成。食如辣玉兼甜冰，毛骨洒洒心泠泠。\n"}
{"title": "内阁赏芍药次韵二首 其二", "industry": "明代", "author": "顾清", "content": "\n紫泥封后玉堂归，阁吏钩帘午漏稀。花事直于今烂漫，赏心犹自惜芳菲。官厨次第传宫酝，城日参差散锦帷。不似维扬谶金紫，年来春色满黄扉。\n"}
{"title": "题鸿山邹校理溪山小隐", "industry": "明代", "author": "谢晋", "content": "\n旧叶梁溪上，青山带草堂。地形殊锦里，风景似潇湘。竹树疏还密，蘋芜绿更香。几家遥隔浦，一径别归庄。鹤伴寻诗杖，鸥随载酒航。林霏浮墅色，帘影动波光。苔厚封琴荐，花轻点笔床。樵歌知伐木，渔唱罢鸣榔。吟思清秋浩，书声白昼长。半村烟雨嶂，两岸水云乡。永望情无已，频过虑共忘。何当谢尘事，来伴咏沧浪。\n"}
{"title": "贺新凉 越游次韵和挥孙", "industry": "清代", "author": "傅熊湘", "content": "\n相见缘何后。最难忘、廿年书问，彀相思否。自昔会稽佳山水，不负群贤诗酒。畅好是、霜林如绣。莽莽神州思禹迹，定洪涛、驱得蛟龙走。空展拜，羞回首。枉夸江左夷吾有。算几年、抛残血肉，陆沉如旧。呵壁问天天不语，拔剑撞翻玉斗。判猿鹤、山中为友。径欲题诗东西浙，便沧桑、见惯良非偶。刚破戒，一杯酎。\n"}
{"title": "湖山十景 其二 段桥残雪", "industry": "宋代", "author": "王洧", "content": "\n望湖亭外半青山，跨水修梁影亦寒。待伴痕边分草色，鹤惊碎玉啄阑干。\n"}
{"title": "一萼红 秋泛西溪，小憩茭芦庵，谒樊榭翁故宅", "industry": "近代", "author": "赵尊岳", "content": "\n暝烟空。带寒鸦三两，云意淡遥峰。丝钓风微，桩移水浅，倦橹空诉游踪。颓垣一角，今古意聊落付支公。老柳无阴，夕阳如梦，消领疏钟。无复乌丝红袖，剩清商邻笛，憔悴吴侬。凤纸题残，翠奁尘掩，眉月依旧帘栊。甚寒芦能禁秋恨，恨韶华一响怨霜鸿。依约红绡凄怨，萦损垂虹。\n"}
{"title": "挽杨九玄", "industry": "元代", "author": "郑元祐", "content": "\n虎丘山下有孤坟，曾识谭经杨子云。梦落江湖仍听雨，魂归泉壤亦修文。家山路远听猿泪，书传香留辟蠹芸。况有佳儿能力学，草玄犹足继前闻。\n"}
{"title": "舟中杂咏十首 其四", "industry": "元代", "author": "袁桷", "content": "\n家奴拾枯草，走兔来相亲。生来不识兔，却立惊其神。行人笑彼拙，归来始嚬呻。乃知特幸脱，未信吾奴仁。\n"}
{"title": "浣溪沙", "industry": "宋代", "author": "刘辰翁", "content": "\n暮暮相望夕甫谐。针楼巧巧似身材。下头无数老人媒。\n\n昨夜竹林那得见，朝来干鹊是空回。人间五日后能来。\n"}
{"title": "和待隐园二十咏 其十九", "industry": "明代", "author": "夏良胜", "content": "\n南山真见北山移，莫怪名家擅两奇。好看畦蔬春雨足，许多滋味自家知。\n"}
{"title": "对月", "industry": "清代", "author": "王季珠", "content": "\n皓月多情又到门，一轮流转杳无痕。新愁旧恨偏关是，可有人为月讼冤。\n"}
{"title": "步月访熙民松孙", "industry": "清代", "author": "张元奇", "content": "\n籍咸共高致，让地与花居。闲就涤烦虑，虚廊颇有余。劫尘消碧宇，凉思泛红渠。便算今宵乐，吾家月不如。\n"}
{"title": "病鹭", "industry": "宋代", "author": "刘黻", "content": "\n得汝相依若友朋，无端鸣啄顿伶俜。莫亲野水应生梦，几立斜阳不整翎。肩耸可齐工部瘦，神清犹逐楚臣醒。人言气习多濡染，却笑吾今鬓亦星。\n"}
{"title": "中秋夜家宴咏月", "industry": "宋代", "author": "朱淑真", "content": "\n九秋三五夕，此夕正秋中。天意一夜别，人心千古同。清光消雾霭，皓色遍高空。愿把团圆盏，年年对兔宫。\n"}
{"title": "和观棋", "industry": "明代", "author": "李之世", "content": "\n登岸造极，筑基累址。义取其争，和不为美。设险似兵，坐隐若士。雌雄未分，黑白唯二。投鞭断流，探穴取子。袖手徒观，当局忘味。惊矢落雕，游丝系鲤。制胜以谋，纵擒在指。败还自葺，胜勿浪喜。艺之云乎，道如斯耳。\n"}
{"title": "春闺", "industry": "清代", "author": "侯承恩", "content": "\n迩来多病起常迟，懒对青菱理鬓丝。檐铁乍惊幽梦觉，心情惟恐落花知。江天雁断书千里，庭树春深绿满枝。风景恼人禁不得，倚栏聊复试题诗。\n"}
{"title": "中秋四山诗 其一 玄墓山", "industry": "明代", "author": "张元凯", "content": "\n攀跻匪巉峭，佳胜兹岩具。偶偕良朋来，不负探奇趣。秋迟冥鸿归，云向潜虬护。朗月升高天，深林曷知暮。五湖浩无际，千峰俨欲赴。渐辨涧底星，遽失峦间雾。波流缟练长，光动金银互。缥缈生虚无，楼台已改故。恍观大海潮，雪浪排空骛。何必三神山，仙人始回顾。遗世鲜与徒，孤踪应有遇。旷哉古今心，莫以荣名误。\n"}
{"title": "忆晋祠风景且以致望雨之意", "industry": "明代", "author": "于谦", "content": "\n悬瓮山前境趣幽，邑人云是小瀛洲。群峰环耸青螺髻，合涧中分碧玉流。出洞神龙和雾起，淩波仙女弄珠游。愿将一掬灵祠水，散作甘霖遍九州。\n"}
{"title": "得仲蔚所寄乱后诸诗有感", "industry": "明代", "author": "王世贞", "content": "\n避地乾坤小，愁身岁月遥。荣华酿兵革，丧乱饱渔樵。隐士紫芝曲，朝廷黄竹谣。异时真愧汝，薄禄总难消。\n"}
{"title": "题信上人春兰秋蕙二首 其一", "industry": "元代", "author": "揭傒斯", "content": "\n深谷煖云飞，重岩花发时。非因采樵者，那得外人知。\n"}
{"title": "酬陈明府舟中见赠", "industry": "唐代", "author": "灵一", "content": "\n长溪通夜静，素舸与人闲。月影沈秋水，风声落暮山。\n\n稻花千顷外，莲叶两河间。陶令多真意，相思一解颜。\n"}
{"title": "诸亲庆寿致语口号", "industry": "宋代", "author": "史浩", "content": "\n郁葱佳气拥丛霄，又见端门遣使轺。觞豆兼全真璀璨，茗香剩馥更飘飖。双旌容与留千骑，三族耆庞聚一朝。正是瑶池八仙会，介眉何必羡松乔。\n"}
{"title": "夜宿郭道士山房", "industry": "明代", "author": "顾禄", "content": "\n珠宫夜无喧，潇洒绝壁下。天高露气澄，溪净月光泻。孤吟虚馆秋，独宿空山夜。何当谢九尘，笙鹤拥高驾。\n"}
{"title": "怀汪信民村居", "industry": "宋代", "author": "谢逸", "content": "\n金风吐商管，秀色浮山椒。苔乾石骨瘦，水落溪毛凋。埃尘暗箯舆，风霜缁客貂。藜羹浥野饭，松醪酌村瓢。会当对榻语，竹坞风萧萧。浣肠去旧学，词源涌春潮。\n"}
{"title": "颂古四十五首", "industry": "宋代", "author": "释慧远", "content": "\n门裹有，门外有，不作严平犯牛斗。师子嚬呻野犴鸣，抉出离娄眼裹筋。伸一手，缩一手，重阳决定九月九。相唤相呼独自归，赤骨贫穷露双肘。\n"}
{"title": "偈颂七十二首 其三十四", "industry": "宋代", "author": "释祖钦", "content": "\n人与境空，境与人会。百尺竿头，一采两赛。\n"}
{"title": "田园四时 其二 春", "industry": "宋代", "author": "华镇", "content": "\n细风吹尽桑黄紫，绿暗柔条添旖旎。晚来逐伴望林梢，三星便欲当辰巳。节过清明未云远，碎发新蚕已盈纸。迟日融融暖有馀，早晚应须候眠起。\n"}
{"title": "传华枝（大石调）", "industry": "宋代", "author": "柳永", "content": "\n平生身负，风流才调。口儿里、道知张陈赵。唱新词，改难令，总知颠倒。解剧扮，能兵嗽，表里都峭。每遇著、饮席歌筵，人人尽道。可惜许老了。\n\n阎罗大伯曾教来，道人生、但不须烦恼。遇良辰，当美景，追欢买笑。剩活取百十年，只恁厮好。若限满、鬼使来追，待倩个、掩通著到。\n"}
{"title": "赠廷尉丞徐枫冈考绩", "industry": "明代", "author": "霍韬", "content": "\n行行重行行，康庄驰骊黄。今年棘丛阴，昔年柏府霜。运此柏霜心，棘丛春泽深。行逢问南畿，毋诵民劳吟。\n"}
{"title": "秋江晚渡", "industry": "明代", "author": "钱宰", "content": "\n落日归棹缓，沧江秋思加。双鳞上荷叶，一雁下蘋花。\n"}
{"title": "游古费城北岭寺", "industry": "清代", "author": "王烻", "content": "\n岭无依傍势孤尊，带水屏山开寺门。晴潦白侵空碛界，春畴绿到远峰根。层层栝柏依岩屋，历历鸡豚对岸村。却下西坡归路晚，回头殿角夕阳痕。\n"}
{"title": "次郑季明和袁子英纪梦韵二首 其二", "industry": "明代", "author": "张著", "content": "\n盈盈罗袜步轻移，紫绣衣裳杂凤缡。金碗香酥来玉液，冰盘鲜帟出银丝。晚行花底闲寻佩，夜坐灯前笑赌棋。最是酒醒春思寂，月华初上海棠枝。\n"}
{"title": "病中承王侍御老师分惠药金赋此奉谢", "industry": "明代", "author": "李之世", "content": "\n五羊城中地一片。轻车沓沓游尘卷。柏府门前对巷居，镇掩双扉人不见。十日九日雨迷离。乞火不来朝烟迟。或过禅堂趁净饭，有时淅米寄邻炊。坊头酒价亦不贵。病眼年来没兴味。箧中剩有鹔鹴裘，不兑酒钱兑药费。茆檐向日曝芝苓。手掬清泉注瓦瓶。按图且学轩辕势，无事但看神农经。残方屡试效难取。走向街头寻药谱。可奈囊空无一钱，措大文章贱于土。低头不肯向时人。绣衣使者惠金频。谁云霜威凛如许，吹入寒崖便是春。\n"}
{"title": "咏古", "industry": "清代", "author": "潘素心", "content": "\n一曲琴声两意投，当垆贳酒不知愁。相如空有《长门赋》，却使文君叹《白头》。\n"}
{"title": "偈颂一百一十七首", "industry": "宋代", "author": "释绍昙", "content": "\n十方义聚，和气如春。非魔非佛，无主无宾。食法二轮能妙转，不虚剪月过书云。闻韶不知味，门户喜重新。\n"}
{"title": "春日侍家君过祝太学留宿别馆夜出群少侑觞豪饮申旦醉梦中拈韵得此诗题壁示太学并示山人无殊", "industry": "明代", "author": "胡应麟", "content": "\n十日高阳兴未阑，一樽云雾绕朱栏。光摇银烛春偏丽，焰吐金炉夜不寒。旧业中郎仍闭户，新诗常侍已登坛。清歌妙舞桃花下，痛饮何辞玉漏残。\n"}
{"title": "余山", "industry": "元代", "author": "清珙", "content": "\n吾家住在霅溪西，水满天湖月满溪。未到尽惊山崄峻，曾来方识路高低。蜗沿素壁粘枯壳，虎过新蹄印雨泥。閒闭柴门春昼寂，青桐花发画胡啼。\n"}
{"title": "小临海曲 其五", "industry": "元代", "author": "杨维桢", "content": "\n网得珊瑚树，移栽玛瑙盆。夜来风雨横，龙气上珠根。\n"}
{"title": "送项鍊师还天台", "industry": "元代", "author": "宋褧", "content": "\n海岸山岧峣，飞霞凌紫霄。中栖鍊形子，绿发颜不凋。漆点双瞳人，神授养生诀。暮乘赤城风，晨谒玉京阙。振迅鹤氅净，翱翔凫舄轻。金丹自爱惜，绿酒陶性情。我惭尘土姿，解后方外友。忘形时一见，谈屑纷在口。今朝闻还山，惜别令人嗟。相思欲相见，难访碧桃花。\n"}
{"title": "琅琊行", "industry": "明代", "author": "薛瑄", "content": "\n秦祖琅琊台，坡老超然台。两台千古两寂寞，但见参差云木山崔嵬。我行正值四海升平日，千里连城万家邑。烽堠花开火不惊，林园麦秀雉争集。茫茫一气天无私，山川民物皆欣熙。三事小臣效精白，九重圣主方无为。但愿此景垂过亿万载，天为城郭地为海。人间无处不春台，苏刻秦碑真戏乃。\n"}
{"title": "点绛唇 其三 秋夜横泖旅窗听雨，有怀故园", "industry": "元代", "author": "邵亨贞", "content": "\n两鬓秋风，掩关坐听黄昏雨。灯前自语。世乱甘清苦。蔓草愁烟，荒却东陵圃。归期阻。荆榛满路。投老知何处。\n"}
{"title": "易二首 其一", "industry": "宋代", "author": "朱熹", "content": "\n立卦生爻事有因，两仪四象已前陈。须知三绝韦编者，不是寻行数墨人。\n"}
{"title": "楼观台 其一", "industry": "当代", "author": "姚佳", "content": "\n道如可道非常道，山到终南仰薜萝。百二秦关迎紫气，东西渭水送清波。留三两酒龙头挂，化五千言牛背驮。老子归来当结草，岭头鸡犬胜闻歌。\n"}
{"title": "舟中夜雨", "industry": "明代", "author": "赵完璧", "content": "\n细雨江风晚，萧条落小舟。一身千里外，百虑五更头。水绕还乡梦，云凝去国愁。沈沈不知晓，一雁叫寒洲。\n"}
{"title": "御制雨后出城观览，敕朝臣已下属和", "industry": "唐代", "author": "司空曙", "content": "\n上上开鹑野，师师出凤城。因知圣主念，得遂老农情。\n\n陇麦垂秋合，郊尘得雨清。时新荐玄祖，岁足富苍生。\n\n却马川原静，闻鸡水土平。薰弦歌舜德，和鼎致尧名。\n\n览物欣多稼，垂衣御大明。史官何所录，称瑞满天京。\n"}
{"title": "拟宫怨 其七", "industry": "明代", "author": "顾璘", "content": "\n不见彤墀日月旂，庭隅草木掩清辉。金舆到处无新故，玉貌从来有是非。暮雨楼台双燕入，春寒池馆百花稀。监宫一去无人语，独自含颦咏绿衣。\n"}
{"title": "送陆楚生入阳羡采茶 其二", "industry": "明代", "author": "王世贞", "content": "\n阳羡春芽玉万株，新焙得似虎丘无。纵令王肃无情思，不与诸伧唤酪奴。\n"}
{"title": "一萼红 志公招赏牡丹茶", "industry": "清代", "author": "聂树楷", "content": "\n凭栏干。盼迟迟花信，犹自勒春寒。一树当阶，得春独早，异花开出如盘。合赠与花王位号，笑海棠芍药比肩难。雕玉红鲜。剪绡绛浅，晓露初干。犹记五华选胜，向彩云深处，移种家山。一去京华，别花十载，忆花特为花还。算不负主人情重，先满城桃李破春悭。应继宝珠韵事，传播且兰。\n"}
{"title": "柬沈宝文", "industry": "明代", "author": "陈恭尹", "content": "\n一雨江城动再旬，酒杯频共落花春。我还故里如羁旅，君作嘉宾即比邻。待价超腾千里足，著书衰谢百年身。耄期若果符相许，车笠毋忘问钓纶。\n"}
{"title": "哭崔孝子", "industry": "明代", "author": "郑真", "content": "\n两渡南溟万里游，春晖欲报思悠悠。储宫上启恩仍浃，慈母同归志竟酬。至孝不闻来福寿，大招忽复些冥幽。九重阊阖何由诉，执笔空烦涕泗流。\n"}
{"title": "题唐六如集即赠易笏山方伯笏山自言六如后身也 其二", "industry": "清代", "author": "俞樾", "content": "\n六如皆幻本非真，明月居然有后身。珍重遗诗与遗画，一时付与再来人。\n"}
{"title": "玉晨观二首", "industry": "宋代", "author": "周文璞", "content": "\n羽扇临玄寺，霓衣上醮坛。九枝松叶冷，千叶杏花残。\n"}
{"title": "筱岫饮所寄红毛酒尽，复以诗来索，答之", "industry": "清代", "author": "孙元衡", "content": "\n世上酒龙君独步，白波翻尽卷红澜。醉乡田地须多少，不爱中原想荷兰。\n"}
{"title": "绍兴二十八年祀圜丘 皇地祇位酌献用《光安》。御制。", "industry": "宋代", "author": "郊庙朝会歌辞", "content": "\n厚德光大，承元之明。兹潜莩吹，升于昭清。冰天桂海，咸资化成。恭酌彝醪，报本惟精。\n"}
{"title": "初冬快晴陪宣卿叔夏游石头庵过三生藏穷深极", "industry": "宋代", "author": "胡寅", "content": "\n游梁屐齿破苍苔，深沼筇枝骇蛰雷。如海乱山争起伏，碧波直欲撼蓬莱。\n"}
{"title": "清源寺中戏效晚唐人五言近体二十首 其五", "industry": "明代", "author": "胡应麟", "content": "\n杖策平堤外，轻风拂面柔。寒山成独往，老衲话重游。怖鸽萝龛下，飞萤竹径流。将因谢尘鞅，丈室住牛头。\n"}
{"title": "送林子方直阁秘书将漕闽部三首 其二", "industry": "宋代", "author": "杨万里", "content": "\n梅花国里荔枝村，颇记张灯作上元。一别频蒙访生死，七年再见劣寒温。属当闵雨祈群望，不得临风共一尊。谁为君王留国士，吾衰犹拟叫天阍。\n"}
{"title": "寄王慎中教授", "industry": "宋代", "author": "释道潜", "content": "\n高人屏迹匡庐山，不入州府今几年。煮葵烹藿日一饭，目光炯炯明星悬。行脩道富神所怜，绛帐弟子如云烟。忆昨秋风宿曾巘，杖藜扣户君未眠。阶松影月不到席，耿耿唯有青灯然。高谈一倾百虑洗，似拂蒿艾披兰荃。清诗落笔有馀地，顷刻百纸珠玑联。锦囊别后有新句，勿惜东使聊相传。\n"}
{"title": "甘草子", "industry": "明代", "author": "王世贞", "content": "\n冬尽。玉涩鸦寒，落照看看准。别馆闭猧儿，为待郎来稳。晕月旋收霜仍紧。怕去路、香踪还认。百计悽皇为他稳。屐齿铺妆粉。\n"}
{"title": "寄喻邦相二首 其二", "industry": "明代", "author": "胡应麟", "content": "\n双飞龙剑出天涯，烨烨寒光射彩霞。碧海楼台环碣石，青山城郭抱琅琊。齐都按节民风变，鲁壁探书世代遐。底事徂徕看日上，扶桑晴旭正当衙。\n"}
{"title": "孔子生日 其二", "industry": "清代", "author": "郑孝胥", "content": "\n世人乐久生，固以生为乐。乐生必恶死，佛老均束缚。圣云夕死可，岂谓甘冥漠。哭颜遂至恸，怀抱亦已恶。我生踰圣年，自省甚可怍。功名意颇厌，嗜好情更薄。生存何以遣，又不耽寂寞。鸟兽难同群，吾徒尤落落。古人或放达，纵酒以自托。儳然不终日，是非昧今昨。大哉死乎叹，乘化聊一噱。\n"}
{"title": "偈颂二百零五首", "industry": "宋代", "author": "释正觉", "content": "\n莫向枯龟版上钻，衲僧开口见心肝。莲华荷叶出未出，做尽工夫转觉难。\n"}
{"title": "和许知县织妇吟二首 其一", "industry": "元代", "author": "舒逊", "content": "\n锦织并蒂花，花成谩停梭。停梭复细看，人与花如何？明月照中天，败叶鸣寒柯。谁知恩爱心，翻成离恨多。\n"}
{"title": "醉思仙", "industry": "宋代", "author": "曹勋", "content": "\n记华堂。对宝台绛蜡，红艳成行。嚲乌云髻映，浅浅宫妆。江梅媚，生嫩脸，莹素质、自有清香。歌喉稳，按镂版缓拍，娇倚银床。\n\n天外行云驻，轻尘暗落雕梁。似晓莺历历，琼韵锵锵。别来久，春将老，但梦里、也思量。仗何人，细说与，为伊潘鬓成霜。\n"}
{"title": "麦花", "industry": "宋代", "author": "董嗣杲", "content": "\n轻化细细复猗猗，何止青荧秀两枝。万顷雪光抽夏日，一天翠浪弄秋时。暖风覆野看摇燕，晨气笼晴想韵鹂。有实可祈催食麨，昼长村疃不攒眉。\n"}
{"title": "奉和圣制夏日游石淙山", "industry": "唐代", "author": "姚崇", "content": "\n二室三涂光地险，均霜揆日处天中。石泉石镜恒留月，\n\n山鸟山花竞逐风。周王久谢瑶池赏，汉主悬惭玉树宫。\n\n别有祥烟伴佳气，能随轻辇共葱葱。\n"}
{"title": "白帝城怀古", "industry": "清代", "author": "金科豫", "content": "\n昭烈祠堂近水滨，帝城西望莽荆榛。千秋遗恨悲荒燹，六尺宏谟托老臣。延汉有心天不祚，复雠无愧义终申。至令身后街亭役，犹使英雄泣识人。\n"}
{"title": "施殿司", "industry": "明代", "author": "王世贞", "content": "\n施殿司，不了事。可怜一片心，化作千载泪。窃国误国凡几辈，夜博氍毹满堂醉。千人颦眉万人指，不见头颅化为水。我疑古来少剑客，不然剑客非男子。\n"}
{"title": "腊日敬美见过饮酒歌", "industry": "明代", "author": "欧大任", "content": "\n北风腊八寒云白，海子金堤冰一尺。学宫之东禅院西，𣓉户商歌老夫宅。谁来下马能相呼，问著便是高阳徒。目摄鸱夷共解带，平头奴子向市酤。即无十千买一斗，恰有三百提双壶。厨中苜蓿稍可办，仓卒为君佐欢娱。忆昔逢君广陵道，伏阙上书行草草。强欲遮留小犊车，挥杯不顾伤怀抱。我从光州持服行，访君兄弟娄江城。扁舟相送昆山下，涓滴未饮涕满缨。只今日月光华旦，弹冠交庆当隆汉。君为至尊符玺郎，我作先生广文馆。掀髯大酌未辞贫，握管分题亦堪玩。此时不饮胡为乎，帘外雪花复零乱。人生遇酒且尽欢，丈夫未足羞微官。岭头我已捆行屦，湖上君曾持钓竿。袖有吴钩何所用，藏虽越锷借谁看。梅福讵知逃市易，刘伶岂但闭关难。笑谓东方差解事，陆沉金马在长安。\n"}
{"title": "匏谓木奴与鸭脚子同至不宜见遗仍次前韵 其二", "industry": "明代", "author": "王鏊", "content": "\n江南鸭脚少登槃，价贵殊方为到难。终与木奴风味别，点茶聊称腐儒酸。\n"}
{"title": "庚子二月十七日上在姑孰游灵山无相庵时仆与汪朝宗都谏王思文理问俱侍行王赋绝句三首因次其韵 其二", "industry": "明代", "author": "陶安", "content": "\n千骑争驰乐未央，绣衣银甲映花香。回看城市炊烟绿，嘉惠生民不暂忘。\n"}
{"title": "答陈鲁南太史入牛首山作", "industry": "明代", "author": "皇甫汸", "content": "\n归来学士隐城西，旷览人间万物齐。玉笈早探玄诀秘，银鱼已遂碧山栖。同僧莲社经春入，与客花岩竟日跻。卧病检方无上药，倘逢石髓幸相携。\n"}
{"title": "和友人 其一", "industry": "明代", "author": "黄锦", "content": "\n谈经依壁水，握鉴倚珠渊。道岂雕虫著，玄应罔象传。多材逢匠石，神马识方甄。岭外文风转，应知星斗悬。\n"}
{"title": "次韵李次仲赴巨山张舍人招赠之什", "industry": "宋代", "author": "苏籀", "content": "\n君无吟秋草，萤飞而露湿。曼倩古豪英，羡门深抆拭。五难背生路，九钥探金碧。乌龙因师指，龟峰森郡戟。张罗候凫影，过客纷如织。子房河上翁，挥犀高讌席。嘘呵枣如瓜，肉眼殊未识。西母掬露醒，东王浆霞赤。至哉高尚公，著书不靳惜。髻珠曩许学，玉版援金笔。仙阶三洗髓，短生几两屐。岧嶤法身像，褒博乌纱帻。焚沃觊有遭，稽首悲涕泣。妙诀付神水，悃诚如皎日。升降摩顶踵，抽添而损益。劳生息奔迫，颓龄飞鸟急。希求九阳聚，何惮一千夕。近期赤水中，先睹玄珠得。\n"}
{"title": "罗浮杂咏 其六", "industry": "明代", "author": "李孙宸", "content": "\n行行御凉风，乃过铁桥西。落照映彩霞，石梁跨虹霓。我欲往从之，烟雾急以迷。安得徒步女，携手驾云螭。长怀采药人，日暮当何归。\n"}
{"title": "钓矶怀古十章 其三 詹何", "industry": "宋代", "author": "杨杰", "content": "\n五年南国钓烟波，妙手从来所得多。鱼引盈车竿不挠，几人施舍似詹何。\n"}
{"title": "和杨铁庵送子监镇之任韵五首", "industry": "宋代", "author": "姚勉", "content": "\n君家遗子籝，只在一卷书。四世续科第，积善庆有余。乃翁一片心，秋月行太虚。宜哉有是子，大似回不愚。\n"}
{"title": "暮雨客去", "industry": "明代", "author": "陈献章", "content": "\n入郭路初暝，过桥客已劳。仆夫亦人子，马足徇吾曹。春色归诗妙，花枝爱酒豪。良宵只孤负，遮莫雨萧骚。\n"}
{"title": "句 其四", "industry": "宋代", "author": "温益", "content": "\n潮回画楫三千只，春满红楼十万家。\n"}
{"title": "句", "industry": "宋代", "author": "晏殊", "content": "\n东阳诗骨瘦，南浦别魂销。\n"}
{"title": "同越琅琊山", "industry": "唐代", "author": "韦应物", "content": "\n石门有雪无行迹，松壑凝烟满众香。\n\n馀食施庭寒鸟下，破衣挂树老僧亡。\n"}
{"title": "送朝士使虏", "industry": "宋代", "author": "杨万里", "content": "\n又见皇举赋北征，謪仙俊气似秋鹰。诗成紫寒三更月，马渡黄河十丈冰。赵北燕南有人否，禽胡归汉竟谁曾。天家社稷英灵在，佳气时时起五陵。\n"}
{"title": "种秫", "industry": "明代", "author": "何巩道", "content": "\n种秫劳劳别一区，只缘沽酒费提壶。家人莫败先生兴，自□从今是酒徒。\n"}
{"title": "履方携姜坦道诗卷相过为书其后", "industry": "宋代", "author": "章甫", "content": "\n姜侯同乡井，忆昨初见时。春风头陀菴，快作六字主寺。一别十五年，漂流各萍转。君携此轴来，如觌故人面。淤泥青莲花，本自不受尘。得钱付酒保，往往遭谤嗔。眷言方遐思，相从问消息。清狂犹曩时，须发幸未白。我贫过孟郊，何敢以诗鸣。拟办黄篾舫，去寻白鸥盟。怀人暮云碧，忧国寸心折。安得癯仙来，共醉望沙月。\n"}
{"title": "西湖游上人相访于白沙翌日如金山求诗 其三", "industry": "宋代", "author": "章甫", "content": "\n江草随春远，沙鸥伴我閒。殷勤东去水，送子过金山。\n"}
{"title": "溪思雨中", "industry": "唐代", "author": "陆龟蒙", "content": "\n雨映前山万絇丝，橹声冲破似鸣机。\n\n无端织得愁成段，堪作骚人酒病衣。\n"}
{"title": "谒告迎奉闻亲闱有醴泉之除不胜庆抃作诗寄叔易季言二弟", "industry": "宋代", "author": "李纲", "content": "\n薄宦便甘旨，两载官南徐。江山富佳致，足以为亲娱。昆弟尽在傍，承颜欢有馀。宁知驿书召，结束趋征途。旅食寓京华，梦想怀庭除。宸恩赐清燕，天语闻都俞。兰省幸备员，匪才惭冒居。思亲动归兴，谒告之东吴。晓出通津门，轻舠泛汴渠。莺花已烂熳，榆柳正扶疏。去去指苕霅，行行远神都。中途闻吉语，动色观除书。天子隆孝治，朝廷优老儒。犬马志欲养，获此伸区区。丘山恩施重，蝼蚁轻捐躯。寓书东飞鸿，早早达吾庐。季也在亲侧，援琴方舞雩。聆音想慰怿，具驾无踟蹰。会言亦近止，期以薰风初。\n"}
{"title": "颂古十六首 其十六", "industry": "宋代", "author": "释明辩", "content": "\n两女合为一媳妇，古寺基前幢子竖。彷佛上有陀罗尼，多少行人尽惊怖。\n"}
{"title": "拟古宫词一百首 其十二", "industry": "明代", "author": "蜀成王", "content": "\n君王翌日宴长春，霖雨迷漫泞土尘。特令满宫来魇止，一时悬挂扫晴人。\n"}
{"title": "写意", "industry": "明代", "author": "陈子升", "content": "\n芳草出门花在闺，小屏无影远山低。流黄已乱回文锦，尺素还将隐起圭。官渡晚澜虚鸐立，女墙斜月冷乌栖。不堪衫袖泪重叠，谁唱竹枝湘水西。\n"}
{"title": "方岩山有仙人田项宜父家其下于屋之西偏筑亭疏沼杂莳花木为娱奉寿母之地即以名之自著怀仙 其二", "industry": "宋代", "author": "戴炳", "content": "\n绿萝翳翳结高林，烟吐霞吞一径深。半夜松凉鹤先睡，满山明月自横琴。\n"}
{"title": "与潘文叔游稀岳四首", "industry": "宋代", "author": "赵蕃", "content": "\n常闻祝融峰，今日上封寺。虽孤登望眼，要逐幽遐志。盖渠目力及，皆我脚力自。是可将无同，吾言亦聊戏。\n"}
{"title": "忆汉月", "industry": "宋代", "author": "欧阳修", "content": "\n红艳几枝轻袅。新被东风开了。倚烟啼露为谁娇，故惹蝶怜蜂恼。\n\n多情游赏处，留恋向、绿丛千绕。酒阑欢罢不成归，肠断月斜春老。\n"}
{"title": "雪后月夜登楼", "industry": "宋代", "author": "顾逢", "content": "\n雪屋凝寒冻不流，碧天如水似中秋。一楼月色无人共，听尽钟声未下楼。\n"}
{"title": "酬章朝散 其二", "industry": "宋代", "author": "刘攽", "content": "\n事无机变即无疑，此意唯当静者知。末路风波成失所，岁寒霜雪正同时。劳生毫发差千里，醉眼须臾已万期。江上鲤鱼天上雁，寄书嫌少不嫌迟。\n"}
{"title": "【中吕】醉春风_清高七国谋", "industry": "元代", "author": "曾瑞", "content": "\n清高七国谋臣诏，三闾贤相贬。官极将相位双兼，险，险，险。众口难箝，您也久占，俺咱常严。【幺】狼虎途中慊，山村酒兴染。引开醉眼舞青帘，飐，飐，飐。金橘香甜，玉蛆浮酤，绿醅醇酽。【最高歌】醒时长啸掀髯，醉后高歌入崦。竹溪花坞山庄掩，门映遥岑数点。【喜春来】客来椀镟巡山店，鹤去松阴转屋檐。野塘消遣酒频添，杯潋滟，不顾老妻嫌。【普天乐】无拘钤，绝忧念，山岚湖潋，浪静风恬。篱菊忏，风云俭，隐迹埋名随时浙，任当途谁污谁廉。田租自敛，糇粮不歉，世事休呥。【卖花声煞】悬河口紧闭山水间潜，经纶手忙抄尘世上闪。书万卷撑肠稳支拈瓦，有感幽怀露光焰，吐虹霓作歌挥剑。\n"}
{"title": "鹧鸪天 其二 误", "industry": "当代", "author": "黄绮", "content": "\n天赋红颜斗赤霞。人间惆怅误年华。春来湖畔堪游马，夜去楼前只驻车。期月下，恨天涯。须知笺短意偏赊。行云欲变成泥土，铺上园蹊嗅落花。\n"}
{"title": "水帘洞", "industry": "宋代", "author": "张镇孙", "content": "\n岧峣仙境倚层丘，百尺泠泠瀑素流。春长绿莎成绣幕，夜留新月作琼钩。涧边云护千年韭，岩底凉生六月秋。欲访安期何处觅，药炉丹灶且追游。\n"}
{"title": "满庭芳·律转蕤宾", "industry": "宋代", "author": "佚名", "content": "\n律转蕤宾，星流大火，尧阶蓂荚初开。当年此日，降下谪仙才。见说鸾池荐瑞，蚌珠又、复产渊崖。真堪羡，龙生龙子，双庆甚奇哉。寄言，汤饼客，好称觞索，玉果倾杯。无新亦无旧，事事俱谐。他日同筵为寿，彩戏处、酬酢樽罍。瞻南极，灵椿丹桂，相继践公台。\n"}
{"title": "上元前夕曲宴宗亲", "industry": "清代", "author": "弘历", "content": "\n传柑家庆岂宾筵，恺悌还居礼乐先。授几恰当人日倍，张灯合是节宵前。漫言宝月藏澄宇，共喜祥霙遍甫田。行苇南山同赋什，春音端在徵招弦。\n"}
{"title": "边马", "industry": "明代", "author": "陈恭尹", "content": "\n塞上传烽警，将军赋出车。千群新草外，八月上膘初。云籋龙为友，风生虎不如。为君威海内，安用事诗书。\n"}
{"title": "感怀诗（四十首。有序）", "industry": "明代", "author": "桑悦", "content": "\n凄凄重凄凄，棘路驰轮蹄。高楼烁千仞，雕檐与云齐。夫君独高据，有路难攀跻。饮泪与君别，留泪背后啼。金乌刷炎羽，朝东暮奄西。一语不得语，相思徒尔为。¤\n"}
{"title": "江楼夜望", "industry": "宋代", "author": "陆游", "content": "\n江楼百尺倚高寒，上尽危梯宇宙宽。秋近渐看河落角，天回更觉斗阑干。茫茫浦口烟帆远，坎坎城头漏鼓残。要得故人同蹑屐，一尊相属话悲欢。\n"}
{"title": "鹧鸪天", "industry": "元代", "author": "李孝光", "content": "\n千载循良汉鲍宣。云仍儒雅故依然。龙门他日文章客，雁荡今朝行地仙。鱼鲙玉，酒流泉。紫萸黄菊斗清妍。祝君此会年年健，药裹阴功已付天。\n"}
{"title": "和祖择之学士袁州庆丰堂十咏", "industry": "宋代", "author": "陈诜", "content": "\n园涉日成趣，穷诗嬾缀装。梁间冰雪句，屈指几华长。\n"}
{"title": "次韵曾帅遣意三首 其三", "industry": "宋代", "author": "郭印", "content": "\n每入先生室，欣闻所未闻。心君降六贼，笔阵扫千军。炉鼎无人会，刀圭与客分。清斋时隐几，闲看岭头云。\n"}
{"title": "和谢绰中观澜亭", "industry": "宋代", "author": "朱松", "content": "\n方塘滟宿涨，曲涧来飞湍。光涵郁蓝天，澒洞碧玉宽。小亭尘土外，瓦影浮朱栏。霜渚写秋色，烟林养渔竿。佳人秋霞衣，皎皎明月冠。欲濯且无尘，隐几得妙观。海若眩河伯，等在蜗角端。那知坳堂上，杯水生涛澜。云间谢公子，五字冰雪寒。展读胜图画，经行记林峦。九垓未暇游，据壳谅匪安。一到定何日，眷焉抱长叹。\n"}
{"title": "试院偶题 其一", "industry": "明代", "author": "方孝孺", "content": "\n柳影波光锁院深，一尘不到市声沉。多情惟有双灵鹊，时到庭前送好音。\n"}
{"title": "甲戌元日", "industry": "清代", "author": "陈宝琛", "content": "\n谁分行年过务观？旁人又以儗衡山。愧无文采风流似，傥及承平气象还。庭树手栽聊可荫，门桃亲署莫嫌孱。养生岂外庖丁理，挂壁雕弧不再弯。\n"}
{"title": "减字木兰花", "industry": "宋代", "author": "戴复古", "content": "\n阻风中酒。流落江湖成白首。历尽艰关。赢得虚名在世间。\n\n浩然归去。忆着石屏茅屋趣。想见山村。树有交柯犊有孙。\n"}
{"title": "晓枕", "industry": "明代", "author": "庄昶", "content": "\n风寻里裂几年衾，楼外梅花月色深。流动春光都满眼，自将功业问成心。\n"}
{"title": "孤山杂诗 其三", "industry": "近代", "author": "李洸", "content": "\n招得湖山来几席，巢居阁子晚偏宜。松涛千尺梅花影，自是人间绝妙词。\n"}
{"title": "南歌子第二体 夏景", "industry": "清代", "author": "屠茝佩", "content": "\n待月调莺槛，乘风斗鸭栏。妆成茉莉与珠兰。簪向鬓边香发、扑冰纨。\n"}
{"title": "满庭芳 赠王知玄", "industry": "元代", "author": "马钰", "content": "\n儿孙枷杻，妻妾干戈。惺惺灵利邪魔。蜗角蝇头名利，宠辱惊多。寻思上床鞋履，到来朝、事节如何。遮性命，奈一宵难保，争个甚么。好伴山侗马钰，松峰下逍遥，醉舞狂歌。膝上琴弹碧玉，调格冲和。炉中养成大药，现胎仙、舞袖婆娑。恁时节，礼风仙，同上大罗。\n"}
{"title": "皇甫一首", "industry": "宋代", "author": "苏籀", "content": "\n吏部初学除陈言，学成理达无可删。腐朽点化皆不凡，有如黄河出崑崙。鱼龙万怪随涛奔，志气刚伟充乾坤。灌溉所短夸雄浑，篇什性情礼义根。亦曰余事期知文，弟子皇甫同光尘。师说岂不明渊源，首推燕许润王纶。明堂郊庙严且尊，呜呼古人弗妄云。研钻百家穷典坟，两贤纂组承华勋。演敷奇致开妙门，盪耀四海苏顽昏。\n"}
{"title": "点绛唇", "industry": "明代", "author": "蔡宗尧", "content": "\n寒雨溪桥，卷帘半醉春风好。早莺来了，疏影梅花老。吟破狂愁，燕落江天渺，山城小。马蹄多少，露湿王孙草。\n"}
{"title": "题观弈图吴善渊作", "industry": "元代", "author": "成廷圭", "content": "\n仙翁对弈古松根，当局机锋未易论。只许两先饶日月，休将一著赌乾坤。满盘星斗无人测，四角关河有路存。樵子归来柯已烂，空山寥落又黄昏。\n"}
{"title": "纪梦", "industry": "元代", "author": "杨载", "content": "\n海上垂纶有几年，平居何事梦朝天。苍龙观阙东风里，黄道星辰北斗边。治世祗今逢五百，前程如此隔三千。扬雄解奏《甘泉赋》，应有声名达帝前。\n"}
{"title": "拟古宫词一百首 其四十七", "industry": "明代", "author": "邓云霄", "content": "\n照影池边绣领斜，踏青同步御沟沙。昭仪欲佩宜男草，嘱尔先栽夜合花。\n"}
{"title": "减字木兰花 其二 二吊母亲之墓", "industry": "当代", "author": "邱及", "content": "\n沧桑几改。叩别慈坟十八载。今日归来。依旧荒烟花草开。三春花草。迎雨迎风何窈窕。喜看群山。打尽豺狼樵牧欢。\n"}
{"title": "题吴山春景画", "industry": "明代", "author": "庄昶", "content": "\n风光曾记拥肩舆，花柳无穷一笑馀。为说驴鸣公案在，乾坤真个有横渠。\n"}
{"title": "课园六绝句 其四", "industry": "清代", "author": "姚燮", "content": "\n绿荷亭子睡还须，荻槛藤床近水区。读厌山中花月令，茶经细勘玉川卢。\n"}
{"title": "送赵胜非出守潍州", "industry": "宋代", "author": "赵鼎臣", "content": "\n五十专城鬓尚青，左符分得意纵横。吏民犹记孔北海，宗室谁如刘更生。秋到郡楼和月上，花开后院带春行。何时我亦驱千骑，得傍三齐作附城。\n"}
{"title": "西林感旧", "industry": "明代", "author": "王恭", "content": "\n十年重过谢公楼，千里离心感旧游。江上行人孤笛晚，路傍离黍几家秋。浮云世事如春梦，流水年光易白头。别后芳原那可问，寒𤠔野鸟自堪愁。\n"}
{"title": "呈萧山知县", "industry": "宋代", "author": "吴潜", "content": "\n八年两唤浙江船，吴越青山相对妍。长愧主恩难报答，不知人事几推迁。香浮菊桂秋将暮，景迫桑榆岁可怜。荒县今宵孤馆梦，四千里外楚云边。\n"}
{"title": "永康胡元祚义士哀诗", "industry": "明代", "author": "李辕", "content": "\n人于天地间，百岁聊寓形。生当秉节义，死用垂芳声。馀子知爱身，丈夫在成名。胡君花溪秀，家世乃簪缨。少小失其怙，操持如老成。胸藏白雪净，气敌苍山横。年强不肯仕，力学还躬耕。忠义素所敦，信重千钧轻。我虽不识公，得与贤嗣并。为言丁酉岁，世事多搀抢。括苍地险阻，山势高峥嵘。青天魑魅啸，白昼豺狼行。流恶邑里间，所至烽烟生。永康属边徼，相去无远程。跳踉恣威虐，百里皆震惊。我翁奋高义，下令募乡兵。手提龙泉剑，寒光射云旌。浙东宪府官，遣使来相迎。问君计安出，要使巢穴倾。君言计已遂，奉命寻前征。麾兵与之战，桓桓谁敢争。遂令括苍地，流血尸纵横。馀孽未尽除，其势复喧轰。我兵势已孤，力竭终难平。壮志不少衰，竟陨占田营。吾昆抱哀痛，奉榇归佳城。鲤溪山水佳，泉香草丰荣。溪水共呜咽，山禽亦悲鸣。义声驰四方，孰不伤中情。祭酒措哀辞，翰林铭墓茔。我诗何足徵，焉敢溷时英。感君涕泗言，聊用摅哀诚。下以敦俗化，上以规公卿。要令千载后，臣子怀忠贞。\n"}
{"title": "渔钓曲 其三", "industry": "近代", "author": "骆成骧", "content": "\n长铗归来莫怨嗟，季鹰招约在烟霞。满江瑟瑟秋霜里，一树丹枫是酒家。\n"}
{"title": "奉和见素翁早朝志喜", "industry": "明代", "author": "黄衷", "content": "\n瑞色从龙晓渐升，朝衣秋老气棱棱。殊方有诏蠲珍献，远疏无劳论市灯。天地此时逢既泰，冈陵如寿祝还增。忽听棘下琼琚咏，万里孤怀谩欲腾。\n"}
{"title": "过滩（示吴姬）", "industry": "明代", "author": "商家梅", "content": "\n晓发即滩声，溪山无限情。亦知船不住，笑指石能行。屡惜岩峦去，浑忘波浪惊。从来幽阁里，夷险未分明。\n"}
{"title": "刘约之进士却金图", "industry": "明代", "author": "徐庸", "content": "\n刘君抱奇志，凤鸟无凡翮。五色上著文，千仞下览德。少年登进士，金闺喜通籍。琼林醉春酒，花压帽檐侧。一朝捧丹诏，列群布恩泽。公馆屡却金，方寸不图得。黄堂写图画，吟坛侑诗什。江右传高声，□名感扬溢。而翁少詹事，传家守清白。吴下与□中，方驾钟前迹。\n"}
{"title": "巴中逢故人", "industry": "唐代", "author": "项斯", "content": "\n劳思空积岁，偶会更无由。以分难相舍，将行且暂留。\n\n路岐何处极，江峡半猿愁。到此分南北，离怀岂易收。\n"}
{"title": "高房山画庐山图，贡云林待制有诗在上，为其子户部尚书贡师泰赋，盖其家物也", "industry": "元代", "author": "张昱", "content": "\n万壑匡庐纸满张，好诗好画两相当。十年物色偶然得，二老风流何可忘？还见虹光生静夜，却惊云气湿高堂。尚书座上多游客，独有张翰忆故乡。\n"}
{"title": "古促促辞", "industry": "元代", "author": "张翥", "content": "\n促促何促促，丈夫生儿美如玉。长城游荡不思归，令我只身守空屋。不愿汝学班定远，不愿汝学马相如。定远生不入玉关，相如死不还成都。但如塞翁父子长相保，得马失马何足道。又如庞公携家隐鹿门，遗安遗危俱不论。贵而衣貂不如贫而缊枲，离而食肉不如聚而饮水。身虽促促心得宽，为汝白头屋中死。\n"}
{"title": "大兰花 春晚", "industry": "清代", "author": "曹贞吉", "content": "\n蘼芜一剪城南路。弱絮随风乱如雨。垂鞭常到日斜时，送客每逢肠断处。愔愔门巷春将暮。树底蔫红愁不语。画梁燕子睡方浓，落尽香泥却飞去。\n"}
{"title": "落叶", "industry": "清代", "author": "孙志祖", "content": "\n秋霜一下众林萎，叶落成堆未扫时。流水年华人易感，辞柯消息鸟先知。小园竹径风声寂，远树柴门日影移。莫道婆娑生意尽，凭阑点笔好题诗。\n"}
{"title": "拟古 其二", "industry": "明代", "author": "梁朝钟", "content": "\n出身事征战，幽州万里远。秋初雁已飞，柳条四月菀。可怜楼上妇，肌肤日渐减。此日得相聚，宁复羡华衮。人生趣不同，区区重饱暖。农夫终岁劳，一盘豆麦饭。夫妇日相守，牵牛归日晚。聚散各有原，无用频商忖。\n"}
{"title": "即觉庵子中居士来访妙峰之西既去作六言五首送之 其一", "industry": "宋代", "author": "释正觉", "content": "\n越境能来访我，扶筇颇肖游僧。得与坐间语味，谅其胸底怀冰。\n"}
{"title": "大店驿时轮蹄络绎邮吏多逋感而赋此 其一", "industry": "明代", "author": "韩日缵", "content": "\n荒墟村市远，门巷半榛芜。但讶高轩过，宁知我马瘏。追呼一何怒，喘息未全苏。中使传仍急，天边尺一符。\n"}
{"title": "响屧廊", "industry": "元代", "author": "于立", "content": "\n山中老禅寂，同坐说吴王。时有风前叶，铮然下屧廊。\n"}
{"title": "史教授", "industry": "明代", "author": "张弼", "content": "\n桃花落尽杨花飞，别后还应添带围。昨日姑苏台上望，洞庭山水思依依。\n"}
{"title": "萧子云宅", "industry": "宋代", "author": "黄庭坚", "content": "\n郁木坑头春鸟呼，云迷帝子在时居。风流扫地无寻处，只有寒藤学草书。\n"}
{"title": "风化", "industry": "清代", "author": "萧雄", "content": "\n自来风化亦崇文，齐趁髫年细讨论。手捧一枝新削简，树荫深处拜阿浑。\n"}
{"title": "秋怀十首 其二", "industry": "宋代", "author": "张耒", "content": "\n飘风激浮云，飞雨来若注。絺衣逼新凉，感此岁云暮。高堂有华簟，坐觉颜色故。人情随炎凉，兴废一何屡。鲜鲜中庭菊，华叶日敷布。可怜摇落中，尔独傲霜露。官闲随俗念，岁晚无欢趣。惟与青山期，晴明蹑芒履。\n"}
{"title": "清化驿晚晴", "industry": "清代", "author": "叶在琦", "content": "\n但乞微阴趁旅程，出门更喜晚来晴。不多斜日依山下，无数寒松送客行。碌碡草枯平野静，陂塘潦尽小舠轻。昨宵风雨兰江梦，心迹虚堂感濯缨。\n"}
{"title": "旭日春耕为阎大参赋", "industry": "明代", "author": "石宝", "content": "\n东方白已发，垄亩明浩浩。不辞荷耒倦，穑事贵及早。道逢同心人，劳问亦草草。共言年谷登，百岁可相保。\n"}
{"title": "感寓 其八十八", "industry": "明代", "author": "朱诚泳", "content": "\n周公复明辟，北面还为臣。贼莽始居摄，久假遂即真。歔欷执孺子，流涕沾衣巾。如何草玄者，剧秦以美新。赤符赫然起，覆宗终殒身。伯禽继鲁后，祚延八百春。流芳与遗臭，谁仁谁不仁。\n"}
{"title": "孟尝", "industry": "宋代", "author": "徐钧", "content": "\n人心物意两相关，合浦明珠去尚还。为国不知贤是宝，却令遁迹老空山。\n"}
{"title": "以采菊东篱下悠然见南山为韵赋十首 其七", "industry": "宋代", "author": "方回", "content": "\n士衡怒鬼子，仲氏不谓然。云间对日下，此语亦浅旃。丈夫贵有立，声名动万年。青蝇能肆污，白璧讵改妍。君但满酌我，一笑吞青天。\n"}
{"title": "奉使还至近畿先寄史院诸同舍二首 其一", "industry": "宋代", "author": "苏颂", "content": "\n书林轻别紫云边，轺传重行北斗间。正类子卿悲异国，不同太史访名山。鞍韂腾踏双腨重，风日煎熬两鬓班。待得使回翻旧稿，只应新例又刊删。\n"}
{"title": "出居十六咏·雪林", "industry": "宋代", "author": "方岳", "content": "\n若以雪见我，以林为吾家。君其非诗人，不能识梅花。\n"}
{"title": "过秦楼", "industry": "近代", "author": "饶宗颐", "content": "\n梦切江云，恨抽芳草，雾涩剪愁难断。斜阳屋底，犹挟馀寒，世上久抛纨扇。惆怅老去填词，偏爱良宵，怕催银箭。看屏山曲曲，孤灯无语，水涯人远。谁问讯、酒面红生，酬春无力，暖人碧波浓染。冰澌老巷，风掩重门，一夜鬓霜先变。冷句飞香，重怪他、清露时搓，浮萍难倩。想天孙此际无睡，星如泪点。\n"}
{"title": "咏史诗。高阳", "industry": "唐代", "author": "胡曾", "content": "\n路入高阳感郦生，逢时长揖便论兵。\n\n最怜伏轼东游日，下尽齐王七十城。\n"}
{"title": "萤火", "industry": "宋代", "author": "释文珦", "content": "\n尔质非天赋，唯从腐草生。细微曾未觉，变化亦难明。自照光宁远，群飞体更轻。空教征戍归，容易动离情。\n"}
{"title": "竹菊松扇 其三 松", "industry": "宋代", "author": "谢枋得", "content": "\n乔松磊磊多奇节，冬无霜雪夏无热。根头更有千岁苓，知谁可语长生诀。\n"}
{"title": "和子忱惠八月青梅", "industry": "宋代", "author": "曹勋", "content": "\n神仙闻水部，妙物与长生。鼎饪元滋味，山樊好弟兄。佳音当有象，短韵已驰兵。试咽甘酸处，行看雪里英。\n"}
{"title": "友人夜访", "industry": "唐代", "author": "白居易", "content": "\n檐间清风簟，松下明月杯。幽意正如此，况乃故人来。\n"}
{"title": "宿坚公房咏高丽石琉璃", "industry": "明代", "author": "虞堪", "content": "\n石灯如仰月，云截水光寒。不为山灵秘，应从海若刓。中虚长寂照，表净即空观。绝胜青黎杖，寥寥伴夜阑。\n"}
{"title": "瞿唐峡", "industry": "宋代", "author": "李石", "content": "\n我行江南上峡来，系舟夜泊云雨台。行到西川一万里，杜鹃声急桃花开。\n"}
{"title": "别廷质弟还白河先庐", "industry": "明代", "author": "罗洪先", "content": "\n汝行遵汉水，何日扣柴扉。柱上题应旧，门前树几围。屋乌存故爱，邻烛念馀辉。父客如相问，迟余共采薇。\n"}
{"title": "李廷美过以右军贶予用韵自嘲", "industry": "明代", "author": "张弼", "content": "\n颠张妙迹古藤萝，我欲临之墨枉磨。断石每怜脩褉帖，飘风深愧谪仙歌。数行障墨浑如蚓，万纸堆床岂直鹅。自笑平生真蹇拙，天孙何日付金梭。\n"}
{"title": "野客清欢三首 其二", "industry": "元代", "author": "叶颙", "content": "\n雨过晚峰青，无人门自扃。溪光浮竹几，岚影落松屏。云满煎茶灶，春生贳酒瓶。酣歌天地里，醉卧秋风亭。\n"}
{"title": "送方楷之官", "industry": "宋代", "author": "刘克庄", "content": "\n博雅今萧翼，招延小孟尝。虽操牙算子，不废□□□。秘箧珍储富，公车荐墨香。惟应猿鹤怨，三载□□房。\n"}
{"title": "菊花五首 其二", "industry": "宋代", "author": "史铸", "content": "\n粲粲秋香雨露葩，天教晚发赛诸花。轻烟细雨重阳节，且尽芳樽恋物华。\n"}
{"title": "访连冲碧不遇", "industry": "清代", "author": "马振垣", "content": "\n村烟澹澹夕阳斜，傍水柴门老树遮。坐久主人浑不见，东风落尽碧桃花。\n"}
{"title": "罢美国留学生感赋", "industry": "清代", "author": "黄遵宪", "content": "\n汉家通西域，正值全盛诗。南至大琉球，东至高名骊。北有同盟国，帝号俄罗斯。各遣子弟来，来拜国子师。皇帝临辟雍，皇皇汉官仪。《石经》出玉箧，宝盖张丹墀。诸王立横卷，百蛮环泮池。于戏盛德事，慨想轩与羲。自从木兰狩，国弱势不支。环球六七雄，鹰立侧眼窥。应制台阁体，和声帖括诗。二三老臣谋，知难济倾危。欲为树人计，所当师四夷。奏遣留学生，有诏命所司。第一选隽秀，其次择门楣。高门掇科第，若搞颔下髭。黄背好八股，肯令手停披。茫茫西半球，远隔天之涯。千金不垂堂，谁敢狎蛟螭？惟有小家子，重利轻别离。纥干山头雀，短喙日啼饥。但图飞去乐，不复问所之。蓝楼田舍奴，蓬头乳臭儿。优给堂餐钱，荣颁行装衣。舟中东西人，相顾惊复疑。此乃窭人子，胡为来施施？使者挈乘槎，四牡光騑騑。郑重诏监督，一一听指麾。广厦百数间，高悬黄龙旗。入室阒无人，但见空皋比。便便腹高卧，委蛇复委蛇。借问诸学生，了不知东西。各随女师去，雏鸡母相依。鸟语日啾啁，庶几无参差。就中高才生，每有出类奇。其馀中不中，太半悲染丝。千花红毾㲪，四窗碧琉璃。金络水晶柱，银盘夜光杯。乡愚少所见，见异辄意移。家书说贫穷，问子今何居。我今膳双鸡，谁记炊扊扅。汝言盎无粮，何不食肉糜？客问故乡事，欲答颜忸怩。嬉戏替戾冈，游宴贺跋支。互谈伊优亚，独歌妃呼豨。吴言与越语，病忘反不知。亦有习祆教，相率拜天祠。口嚼天父饼，手翻《景教碑》。楼台法界住，香华美人贻。此间国极乐，乐不故蜀思。新来吴监督，其僚喜官威。谓此泛驾马，衔勒万能骑。徵集诸生来，不拜即鞭笞。弱者呼謈痛，强者反唇稽。汝辈狼野心，不如鼠有皮。谁甘畜生骂，公然老拳挥。监督愤上书，溢以加罪辞。诸生尽佻达，所业徒荒嬉。学成供蛮奴，否则仍汉痴。国家糜金钱，养此将何为？朝廷命使者，去留审所宜。使者护诸生，本意相维持。监督意亦悔，驷马舌难追。使者甫下车，含怒故诋諆。我不知许事，我且食蛤蜊。监督拂衣起，喘如竹筒吹。一语不能合，遂令天地暌。郎当一百人，一一悉遣归。竟如瓜蔓抄，牵累何累累。当其未遣时，西人书交驰。总统格兰脱，校长某何谁。愿言华学生，留为国光辉。此来学日浅，难言成与亏。颇有聪颖士，利锥非钝槌。忽然筵席撤，何异鞶带褫。本图爱相助，今胡弃如遗？相公答书言，不过别瑕疵。一旦尽遣撤，哗然称我欺。怒下逐客令，旋禁华工来。溯自西学行，极盛推康熙。算兼几何学，方集海外医。天士充日官，南斋长追随。广译奇器图，诸器何伙颐。惜哉国学舍，未及设狄鞮。矧今学兴废，尤关国盛衰。十年教训力，百年富强基。奈何听儿戏，所遣皆卑微。部娄难为高，混沌强书眉。坐令远大图，坏以意气私。牵牛罚太重，亡羊补恐迟。蹉跎一失足，再遣终无期。目送海舟返，万感心伤悲！\n"}
{"title": "夕阳 其一", "industry": "清代", "author": "鲍廷博", "content": "\n一匝人间夕又朝，晚来依旧满间寮。疏分霜叶秋容淡，细点征帆别思遥。澹澹欲随城角尽，明明还带酒旗飘。迷藏惯匿西楼影，不似春愁不肯销。\n"}
{"title": "雪后赠雪苑师", "industry": "宋代", "author": "夏竦", "content": "\n雪山修道六年成，云满长空雪满庭。便向个中登觉地，何须腊月待明星。\n"}
{"title": "秋居杂咏 其二", "industry": "宋代", "author": "李弥逊", "content": "\n薿薿庭前林，离离夹中道。灵柯结繁阴，颜色四时好。岂无霜雪侵，不改凌云操。缅怀壮士心，雅契幽人抱。如何方寸摇，悬若风中纛。吾庐偶与邻，聊拟七松号。\n"}
{"title": "南安观社会", "industry": "宋代", "author": "陈宓", "content": "\n山蔽晴空望自遥，树开小道紫骝骄。沿溪飞盖传清荫，四野欢声拥海潮。\n"}
{"title": "淮阴侯二首 其一", "industry": "清代", "author": "张廷寿", "content": "\n世间恨事宁有此，韩侯乃不如雍齿。雍齿无功犹得侯，韩侯功成竟诛死。请假王制全齐为，汉树威望臣心非。有携赤帝大怒良蹑足，勋业愈高死愈速。不听蒯彻争龙兴，肯助陈豨效羝触。迎銮云梦甘成禽，臣罪当诛亦可赎。未央罗织断身首，功狗功人同一哭。人谓太公一块肉，分我杯羹帝心毒。高鸟既尽弓不藏，祗一功臣宜赤族。我读求贤诏、猛士歌，始知杀信良由后意多。钟室沈冤帝亦悟，牝鸡司晨奈尔何。吁嗟汉天子，畏雉如畏虎。吁嗟汉昭阳，制龙如制羊。拔龙爪牙去龙角，囚何醢越诛韩王。韩能兴汉必复汉，不尔产禄何由强。君不见戚姬人彘赵王死，万乘莫保妾与子，何况王孙一国士。\n"}
{"title": "王寿山诗十首 其五", "industry": "清代", "author": "丘逢甲", "content": "\n仙人去后碧云寒，丹灶无烟玉井乾。留得残棋一枰石，秋风吹客话长安。\n"}
{"title": "卖花声", "industry": "清代", "author": "孙荪意", "content": "\n归去郡城东。曾记相同，玉梅花下小房栊。烛影摇红人倚醉，绣帐香浓。小别太匆匆。好梦无踪。几回追忆转惺忪。拟托新愁凭燕子，诉与春风。\n"}
{"title": "读沈石友七虞诗感而和之七首 其七", "industry": "明代", "author": "谢元汴", "content": "\n春秋纪石鹢，穆子焚尪巫。市井虎蛟恣，山川鱼鹿枯。絙弦摧柱绝，柔辔引骖敷。数顷南山豆，谁为治秽芜。\n"}
{"title": "次韵许遵", "industry": "宋代", "author": "苏轼", "content": "\n蒜山渡口挽归艎，朱雀桥边看道装。供帐已应烦百两，击鲜毋久溷诸郎。问禅时到长干寺，载酒闲过绿野堂。此味只忧儿辈觉，逢人休道北窗凉。\n"}
{"title": "酬友人述怀兼呈严介溪陆江东二大史", "industry": "明代", "author": "符锡", "content": "\n试书闲听玉堂谋，一念旋惊百念休。时好我能供算子，晚成那复问龙头。追陪黄阁岂不美，坐食大官何所求。向夕春潮带雨急，操舟□胜弄渔舟。\n"}
{"title": "浣溪纱 其三 清明载酒山塘重记所见", "industry": "清代", "author": "郑文焯", "content": "\n池馆新晴语细禽。堕钗曾傍药阑阴。经年同梦不同心。近水吹香春澹薄，移花步影夜清沉。月圆时节到而今。\n"}
{"title": "悼余正新先生两首 其一", "industry": "当代", "author": "陈忠平", "content": "\n翠烟红雨湿，桃李下成蹊。坐沐春风煖，何堪杜宇啼。\n"}
{"title": "避暑图", "industry": "元代", "author": "张雨", "content": "\n雪藕冰盘斫鲙厨，波光帘影带风蒲。苍生病渴无人问，赤日黄埃尽畏途。\n"}
{"title": "永遇乐 桂林与郭松年话旧游览", "industry": "当代", "author": "章士钊", "content": "\n八桂风烟，眼中零落，他人无睹。三十年间，惊涛横卷，多少英雄去。西林虎啸，武鸣豹变，人物而今何处。忆当时、飞书驰檄，不定枚皋谁是。残年未了，叹相对苍华，人映江山如许。莫忘同游，七星岩畔，晚照凄凉语。可怜祠庙，沈沦巷陌，不见神鸦社鼓。更谁问、庄园题版，今仍在否。\n"}
{"title": "纪事八阕 鹧鸪天 其三 机窗课织", "industry": "清代", "author": "熊琏", "content": "\n失怙孤雏痛此生。萱堂纺织抚零丁。娇痴未解劬劳苦，懒傍机窗待五更。儿已倦，母难宁。但觉萧萧响不停。深宵惊醒寒衾梦，案上灯犹一点明。\n"}
{"title": "腊月二十八日", "industry": "宋代", "author": "冯时行", "content": "\n晷景馀三日，忧愁尽一年。酒侵新岁熟，花待故枝妍。邻里多遗馈，庖厨有盛烟。拥炉风雪顺，春意欲相先。\n"}
{"title": "偈颂三十六首", "industry": "宋代", "author": "释如珙", "content": "\n薪火相交，识性不停。上至诸佛，下至众生。扶过断桥水，伴归明月村。\n"}
{"title": "田家三首", "industry": "宋代", "author": "张耒", "content": "\n野塘积水绿可染，舍南新柳齐如剪。去冬雪好麦穗长，今日雨晴初择茧。东家馈黍西舍迎，连臂踏歌村市晚。妇骑夫荷儿扶翁，月出桥南归路远。\n"}
{"title": "金鳌山善际寺题壁", "industry": "宋代", "author": "佚名", "content": "\n黄帽当年驾舳舻，东浮鲸海出三吴。中兴事业风波恶，好作君王坐右图。\n"}
{"title": "城西纪事", "industry": "元代", "author": "黄镇成", "content": "\n今日稍清适，独出城西村。感时经丧乱，风物异郊原。林摧见平陆，寺破留颓垣。高亭化莽墟，华屋成蔬园。徘徊在中路，偶听农老言。新苗未入土，苗草日已蕃。丁男赴徵调，期令集辕门。况乃乏牛力，辛苦难具论。我闻增惨怆，无策拯元元。身老不能耕，焉敢饫盘飧。\n"}
{"title": "落灯风 正月十七日留简西峃", "industry": "明代", "author": "杨慎", "content": "\n柳外落灯风乍起。杏靥梅钿纷堕蕊。彩架阁秋千，红绳紧、香尘满地。春一分休矣。银塘初煖湔裙水。催莫愁、兰舟遥舣。沽酒趁梨花，听双歌、温柔乡里。且住为佳耳。\n"}
{"title": "杂咏下 容膝斋", "industry": "宋代", "author": "洪适", "content": "\n寸地有别天，斗牖无长物。吾身容易安，此膝不可屈。\n"}
{"title": "颂证道歌·证道歌", "industry": "宋代", "author": "释印肃", "content": "\n生死悠悠无定止，改头换面嗔复喜。何如识取本来人，只这喜嗔全是你。\n"}
{"title": "秋时送郑侍御", "industry": "唐代", "author": "张祜", "content": "\n离鸿声怨碧云净，楚瑟调高清晓天。\n\n尽日相看俱不语，西风摇落数枝莲。\n"}
{"title": "和赋千叶桃花二首 其二", "industry": "宋代", "author": "王洋", "content": "\n才喜寻春又惜春，寻春眉展惜春颦。莫将颦笑为花用，处处平芜是醉裀。\n"}
{"title": "有感", "industry": "近代", "author": "朱帆", "content": "\n万马齐瘖讵足哀，几分消息到传媒。金人久惯三缄口，玉笈须防再化灰。不见夏凉生骤雨，但闻冬暖响春雷。牡丹已得时风重，谁赏蔷薇带刺开。\n"}
{"title": "忆古松堂", "industry": "明代", "author": "释函可", "content": "\n门外鸾溪面面山，古松正对第三间。只今纵到翻经处，松亦苍颜我老颜。\n"}
{"title": "次广文吴友山台阳怀古杂咏元韵 其六", "industry": "清代", "author": "章甫", "content": "\n章天云汉照边城，星野双分牛女名。七日蔚文成变豹，百川倒峡吸长鲸。由来观海难为水，即此登台便是瀛。士气蒸蒸看日上，弦歌长唱泰阶平。\n"}
{"title": "送李鹤田入浙赵春谷招", "industry": "宋代", "author": "刘辰翁", "content": "\n天下南北车书通，行人点点过汴宫。空馀艮岳一拳土，黯惨如雪吹不融。平乘楼上王夷甫，一流中外泪如雨。西风羽扇不障尘，更是莲子随根去。政事堂中三相公，往往退食如夔龙。少年恸哭不见用，一语不合面发红。八年流落无处所，合眼当朝遽如许。忠魂不到海门潮，别殿芙蓉废为圃。茫茫古路日平西，不信金铜不泪垂。浮沈亲故懒相问，白发唯有春风知。李侯髀肉堪流涕，同谷哀吟越州弟。买丝刺绣刺未成，公子翩翩雁书至。飘飘起望白云间，裘雪牛车度赤山。年馀七十能几见，我且欲往穷当还。平生高李经行处，寂寞断桥漂落絮。不知到日似枯鱼，泪入黄河别鲂鱮。当空殿阁密云团，曾和薰弦接羽翰。至今尚留花石否，杜鹃再赋长恨端。苏州正念东邻女，伤心更遇杨开府。语言憔悴敢分明，买酒行浇茂陵土。\n"}
{"title": "赠徐闇公年丈三首", "industry": "明代", "author": "张煌言", "content": "\n王、谢风流谁更传，雄文廿载国门悬。胡床高踞谈经日，汉室初徵射策年。每拟珊瑚为架笔，雅闻缨组并当筵。岂知把臂蓬壶外，江左衣冠傲昔贤！\n"}
{"title": "题沈文肃书扇", "industry": "清代", "author": "郑孝胥", "content": "\n不带湘淮恶习来，眼中此老最崔嵬。道因碑外儒酸气，君实何妨唤秀才。\n"}
{"title": "石城乐六首 其六", "industry": "明代", "author": "区怀瑞", "content": "\n凭将锦襜褕，绝意游南浦。感君明珠赠，不忍遇交甫。\n"}
{"title": "红梅翠竹", "industry": "元代", "author": "丁鹤年", "content": "\n琼仙服尽紫金丹，不识人间有岁寒。一笑荒村春似海，载歌淇澳报平安。\n"}
{"title": "题安国观", "industry": "唐代", "author": "卢尚书", "content": "\n夕照纱窗起暗尘，青松绕殿不知春。\n\n君看白首诵经者，半是宫中歌舞人。\n"}
{"title": "越歌（八首。约杨推官同赋）", "industry": "明代", "author": "宋濂", "content": "\n春望山头松百株，若耶溪里好黄鱼。黄鱼上得青松树，阿侬始是弃郎时。\n"}
{"title": "次韵樾村冬日感事六首", "industry": "清代", "author": "雷钟德", "content": "\n愁眼乾坤暮，寒城竟夕心。楼台浮雾色，鼓角入天阴。醉里仍弹剑，忧来欲碎琴。只应朋旧在，时寄楚江吟。\n"}
{"title": "赠王侍郎乃兄七十寿篇", "industry": "明代", "author": "沈鍊", "content": "\n白头隐吏住清溪，天畔烟霞思欲迷。歌舞年华逢七十，绮罗楼阁是双栖。诸宾上寿花当午，远道传觞月正西。借问长安书记发，应从柱史府中题。\n"}
{"title": "夜梦蒙仲书监作二象笏与余各分其一觉而有赋", "industry": "宋代", "author": "胡仲弓", "content": "\n古人创一物，在理不成饰。持此非备忘，洁白贵彰德。世无骨鲠臣，朝夕侍君侧。善恶欠书谏，唾骂谁击贼。吏进思效忠，官执欲称职。奸回浊浊天縡，孰任排格力。愿为顾少连，勿学元友直。上意方简在，竹符畀泥轼。政成秉介圭，入觐朝北极。簪得寸进尺裹紫囊，玉立凛正色。顾余初筮令，寒饿日驱迫。手板非倒持，倚席惧引慝。分我意何厚，榻前便指画。一梦虽难凭，品秩从此得。毋但啸西爽，清谈更何益。课最玺书来，洗眼看黄敕。汲引会有期，并力扶社稷。\n"}
{"title": "自惜二首 其二", "industry": "明代", "author": "石宝", "content": "\n青松斧为薪，不异蒿与草。白璧劘为泥，安睹为至宝。虽有文章姿，积瘵苦萦抱。芳春失欢娱，白日成懊恼。六经笺疏繁，一变畴至道。意盛岁遄徂，荣华倏枯槁。伏枥心尚雄，凌霜干须老。造物苟曲全，安能遂卑小。\n"}
{"title": "一把", "industry": "明代", "author": "祝允明", "content": "\n仙魄迷花不自持，花伤难藉草头医。争禁一把东阳骨，消得春风日日吹。\n"}
{"title": "吾生", "industry": "宋代", "author": "释文珦", "content": "\n吾生少壮时，穷力在经教。一心融万境，颇亦能致效。老来更脱略，山水随所乐，今成信手棋，胜不复校。\n"}
{"title": "述古三首 其三", "industry": "唐代", "author": "杜甫", "content": "\n汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共裴回。休运终四百，图画在云台。\n"}
{"title": "送南太常卿杨应宁之任", "industry": "明代", "author": "傅圭", "content": "\n文章谁是大方家，早岁英名海内誇。几处作人歌岂弟，陪京典礼际亨嘉。望中山水诗应助，梦里丘园路不赊。莫道南都清暇甚，召还行见下黄麻。\n"}
{"title": "赠入塞人", "industry": "清代", "author": "谭嗣同", "content": "\n一骑龙沙道路开，王庭风雨会群才。笔携上国文光去，剑带单于颈血来。柳外家山陶令宅，梦中秋色李陵台。归舟未忘铙歌兴，更谱防边画角哀。\n"}
{"title": "闻司谏刘先生佥宪闽中赋怀三首 其二", "industry": "明代", "author": "卢龙云", "content": "\n青琐班朝日，黄门刻漏时。有怀心独切，封事夜何其。兴礼辞刘向，抡才补望之。圣恩原不浅，出处未堪疑。\n"}
{"title": "梅花五友歌", "industry": "元代", "author": "陈泰", "content": "\n古人一水画十日，今我此画凡几笔。生绡数幅画水石，独立寒梅妙难识。当其痛饮三百觞，胸蟠劲气不肯降。龙牙弄泉噀白雪，鹤翅捩汉飞玄霜。潇湘之滨渺平楚，望美人兮在南浦。梦回残月照寒衾，忽见瑶台淡妆舞。此时见画心怅然，吟蛩落木秋无边。化工知我惜花意，墨香到骨花能言。长松飞来蹙成卷，竹色兰芳静相见。吾庐虽小物色多，不待更买鹅溪绢。\n"}
{"title": "慈泉", "industry": "宋代", "author": "赵蕃", "content": "\n山骨何时凿，泉泓几许深。膻芗四时供，教养百年心。派可栽莲实，傍宜引竹林。勿云闲草木，于以助徽音。\n"}
{"title": "南歌子 游仙词", "industry": "明代", "author": "王锡爵", "content": "\n月色依微照，云光浅淡流。卷帘同上最高楼，试看海天万里、好清秋。酌酒金螺小，调笙玉指柔。更深鹤背冷飕飕，劝我今朝且住、莫归休。\n"}
{"title": "云州饮席", "industry": "唐代", "author": "施肩吾", "content": "\n酒肠虽满少欢情，身在云州望帝城。\n\n巡次合当谁改令，先须为我打还京。\n"}
{"title": "少年行", "industry": "明代", "author": "罗亨信", "content": "\n金张游侠子，隶籍李轻车。袨服过侯第，鸣筝入主家。醉呼槐市酒，夜宿杜陵花。更有期门约，悲歌别狭斜。\n"}
{"title": "感事", "industry": "宋代", "author": "陆游", "content": "\n堂堂韩岳两骁将，驾驭可使复中原。庙谋尚出王导下，顾用金陵为北门！\n"}
{"title": "沁园春", "industry": "元代", "author": "舒頔", "content": "\n闲处如何，也堪吟诗，也堪弈棋。想白衣送酒，谁如元亮，白鹅换字，谁似羲之。濠上观鱼，云间呼鹤，此乐人间未易知。平生性喜，不为酒困，常带书痴。尽教步武天池。且赢得、闲身一会嬉。便朝登金马，何裨世教，暮趋玉殿，安救时危。赫赫功名，堂堂事业，不博先生这肚皮。休瞒我，任官高禄厚，也要些儿。\n"}
{"title": "东阁诗", "industry": "魏晋", "author": "曹丕", "content": "\n高山吐庆云。\n"}
{"title": "奉和圣制登骊山瞩眺应制", "industry": "唐代", "author": "张说", "content": "\n寒山上半空，临眺尽寰中。是日巡游处，晴光远近同。\n\n川明分渭水，树暗辨新丰。岩壑清音暮，天歌起大风。\n"}
{"title": "食后闲步", "industry": "宋代", "author": "郑清之", "content": "\n乞得闲身入钓台，柳眉舒尽见桃腮。山中历日花开落，物外交朋鹤去来。更展书窗延竹影，剩翻隙地长梅栽。春寒无赖欺霜履，健倒应愁破绿苔。\n"}
{"title": "庚戌三月三日服阕之京舟次吉水", "industry": "明代", "author": "李昌祺", "content": "\n渐老怯离乡，那堪道路长。病身愁北去，倦翮恋南翔。旅梦缘钟断，忧怀藉酒忘。低回愧江叟，白首钓鱼航。\n"}
{"title": "题政黄牛出山图", "industry": "宋代", "author": "王灼", "content": "\n桥边路欲迷，林外山犹见。长歌扣牛角，不读项羽传。\n"}
{"title": "赠天卿寺神亮上人（师不下寺已五年）", "industry": "唐代", "author": "赵嘏", "content": "\n五看春尽此江濆，花自飘零日自曛。空有慈悲随物念，\n\n已无踪迹在人群。迎秋日色檐前见，入夜钟声竹外闻。\n\n笑指白莲心自得，世间烦恼是浮云。\n"}
{"title": "宿甘露寺", "industry": "宋代", "author": "黄庚", "content": "\n山险疑无路，萦回一径通。钟声寒瀑外，塔影夕阳中。窗出茶烟白，炉分葑火红。禅房遇耆旧，清话数霄同。\n"}
{"title": "浣溪沙·春点疏梅雨后枝", "industry": "宋代", "author": "姜夔", "content": "\n己酉岁，客吴兴，收灯夜阖户无聊，俞商卿呼之共出，因记所见。\n春点疏梅雨后枝，翦灯心事峭寒时。市桥携手步迟迟。蜜炬来时人更好，玉笙吹彻夜何其。东风落靥不成归。\n"}
{"title": "度梨关", "industry": "清代", "author": "钱纫蕙", "content": "\n迢递逾梨岭，肩舆胜驽骖。雄关限闽越，幽境极东南。地暖常多雨，云开忽作岚。乡闾望不极，聊复上岩龛。\n"}
{"title": "登瓦棺寺阁", "industry": "唐代", "author": "罗隐", "content": "\n下盘空迹上云浮，偶逐僧行步步愁。暂憩已知须用意，\n\n渐来争忍不回头。烟中树老重江晚，铎外风轻四境秋。\n\n懒指台城更东望，鹊飞龙斗尽荒丘。\n"}
{"title": "晚晴", "industry": "近代", "author": "李仲林", "content": "\n雨过天青放晚晴，斜阳灿灿映天庭。门前古树知春晓，嫩绿新芽无限情。\n"}
{"title": "公庭春宴", "industry": "唐代", "author": "陈元光", "content": "\n东风驱冻去，万品破阳辉。红紫妆春媚，罍樽试酒奇。公庭开月榭，农榼荐时牺。兴逐芳芬发，杯同蜂蝶飞。谁云佳节会，独与赏心违。信手撚红瓣，粘衣尽紫蕤。阴移来日者，各赠满须归。\n"}
{"title": "木兰花慢·为友人题盆柏图", "industry": "清代", "author": "张尔田", "content": "\n壁间髯翠滴，花浪起，皱鳞生。看雾盎盘虬，月尊酬鹤，惨澹经营。龙孙古来神物，问九朝、几见泰阶平。玉立苍然不改，岁寒与汝同盟。荒荆。三径似渊明。风露冷中庭。要著意栽培，筠霜苦节，菊水颓龄。凌霄锦官城外，把蓬莱、移在素云屏。莫笑燕榆晚叶，须知江桂冬荣。\n"}
{"title": "昆明湖", "industry": "清代", "author": "玉保", "content": "\n万顷烟波望欲迷，石桥风定乱蝉嘶。云浮金凤巢阿阁，日照铜牛卧大堤。燠馆凌霄丹嶂迥，水师校战彩帆齐。圣皇自有平时备，郑重将军旧鼓鼙。\n"}
{"title": "呈泽萌和尚 其二", "industry": "明代", "author": "成鹫", "content": "\n偶来原不为登临，借得閒房慰夙心。云水随缘无去住，烟霞投分有高深。林閒度岁如增劫，梦里还家当陆沉。珍重海螺吹一曲，孤峰翘首待知音。\n"}
{"title": "癸卯春日大廉即事", "industry": "明代", "author": "德清", "content": "\n炎方风物异，岁事总难期。腊尽虫无蛰，春来鸟不知。豆花开旧荚，榕叶落新枝。因忆燕山雪，阳和似有私。\n"}
{"title": "看花回（二之二·大石调）", "industry": "宋代", "author": "柳永", "content": "\n玉城金阶舞舜干。朝野多欢。九衢三市风光丽，正万家、急管繁弦。凤楼临绮陌，嘉气非烟。\n\n雅俗熙熙物态妍。忍负芳年。笑筵歌席连昏昼，任旗亭、斗酒十千。赏心何处好，惟有尊前。\n"}
{"title": "宫词", "industry": "明代", "author": "朱权", "content": "\n效颦常锁远山愁，蹙损东风翠黛羞。笑贴鬓钿双玉燕，一天秋思上眉头。\n"}
{"title": "题方漕水阁", "industry": "宋代", "author": "李时可", "content": "\n三间水阁傍溪湄，曾倚栏干此赋诗。山色溪光还似旧，惜无诗思似当时。\n"}
{"title": "清平乐 题扇头仕女小景", "industry": "清代", "author": "汪东", "content": "\n愔愔小院。帘幕随风卷。睡起瞢腾拈绣线。却把花枝比看。无端幽恨难排。海上青鸾信乖。暗触单衾情绪，一双胡蝶飞来。\n"}
{"title": "听泉轩为藏无尽作", "industry": "明代", "author": "释宗泐", "content": "\n若人有耳唯听泉，泉声入耳长涓涓。穿林出涧度妙曲，万古不断冰丝弦。此声不来耳不往，中自寂然遗外响。青灯照壁夜沉沉，独倚轩窗月东上。\n"}
{"title": "将发益津答王存初勋部时岛夷犯朝鲜", "industry": "明代", "author": "卢龙云", "content": "\n驱车遵海旁，行役出东方。东风吹海氛，鲸鲵且陆梁。海邦严斥堠，衣裙袽方长。念我谪居日，兼隐事篇章。王事今益我，启处不暂遑。多谢子相期，弯弓挂扶桑。儒冠久自误，白面谈岂臧。王师谅神武，暂往必复康。济济承明侣，事主毋怠荒。干羽能服远，海波能久扬。\n"}
{"title": "次临封八景韵 其三 景星夜月", "industry": "明代", "author": "蒙曾暄", "content": "\n卓锡何年驻景星，月华高向此中明。天香映处祇林白，玉露飘时贝叶清。草台荒台光惨澹，云间紫极耀升平。悬知胜概当年事，剩得馀辉满锦城。\n"}
{"title": "题江乡归趣图", "industry": "明代", "author": "杨士奇", "content": "\n鹦鹉洲前杨柳树，飞花偏著钓蓬多。何时半醉蓬窗底，卧听沧浪孺子歌。\n"}
{"title": "寄孙元忠 其五", "industry": "宋代", "author": "孔平仲", "content": "\n岁云暮矣多北风，潇湘洞庭虚映空。中有云气随飞龙，黄鹄高于五尺童。殊方日落玄猿哭，芜没潇岸千株菊。少壮几时奈老何，喧呼且覆杯中渌。\n"}
{"title": "题龚怀西蘧庄第一图 其三", "industry": "清代", "author": "曾广钧", "content": "\n入洛华年制文赋，游梁先价动群公。玉堂鹤立无凡羽，珠海龙威有宿聪。宝佩春翔红药雨，锦题香袭素兰风。犹言不称词人意，回首东山愁暮松。\n"}
{"title": "木兰花令", "industry": "清代", "author": "陆求可", "content": "\n绿叶丛丛春意浅。也算芳菲开一遍。花如散掷紫金钱，易入时人轻薄眼。妖红小小疑桃脸。雨点风摇最娇艳。凭君唤作剪秋罗，试问秋罗谁为剪。\n"}
{"title": "送彭莱山谈星", "industry": "宋代", "author": "陈杰", "content": "\n颍川贤人聚无聚，德行何裨理乱数。吴中高士死不死，少微何与兴亡事。古来观星观用星，閒剧灾祥一羽轻。浑仪图上无人会，两曜五行四余外。有福星力关世大，一夕烦君十起年。未免芒看取十端，百千万亿苍生命，由来都在上头安。\n"}
{"title": "登戎州江楼闲望", "industry": "唐代", "author": "幸夤逊", "content": "\n满目江山四望幽，白云高卷嶂烟收。日回禽影穿疏木，风递猿声入小楼。远岫似屏横碧落，断帆如叶截中流。\n"}
{"title": "训士吟 其十一", "industry": "清代", "author": "戴亨", "content": "\n天运更代谢，气至物不遗。芳树花忽发，好鸟鸣其枝。流水清且閒，游鱼漾绿姿。欣欣物各得，吾身亦化机。物欣吾亦乐，坐此春风时。宇宙何空阔，嗒然忘所私。\n"}
{"title": "次韵任道食荔支有感三首", "industry": "宋代", "author": "黄庭坚", "content": "\n今年荔子熟南风，莫愁留滞太史公。五月照江鸭头绿，六月连山柘枝红。\n"}
{"title": "秋日书怀", "industry": "清代", "author": "谢维岩", "content": "\n千里秋光到眼前，西风吹遍海东天。抛残春梦浑无迹，瘦到秋花更可怜。岂为江湖忧魏阙，劫教哀乐感中年。纷纷世事兼心事，何事沧江放钓船。\n"}
{"title": "送姚郜先辈赴汝州辟", "industry": "唐代", "author": "李频", "content": "\n行李事寒天，东来聘礼全。州当定鼎处，人去偃戈年。\n\n雷雨依嵩岭，桑麻接楚田。遥知清夜作，不是借戎篇。\n"}
{"title": "题浔阳送客图为宋兰挥检讨赋", "industry": "清代", "author": "柯煜", "content": "\n梁园才子瀛洲仙，幕府读书方少年。浔阳楼高试骋望，雕阑一曲横江天。登临怀古意绵邈，生绡染出《琵琶篇》。当时白傅佐江郡，旷怀日习东林禅。无端送客成邂逅，京都音乐闻江边。青衫红袖两凄恻，千秋歌曲分流传。只今丹粉绚本事，水云仿佛鸣香弦。贞元朝士感沦落，善才弟子馀婵娟。《霓裳》《六么》疑可识，檀槽手抚神宛然。古来悲欢事何限，岂必同病才相怜。高歌妙绘恣挥洒，动荡胸臆开心田。乃知贤豪襟韵各有托，非同非异非言诠。奇章赞皇兼将相，岂岩香山佳句争流连。还君此画情悁悁，幽斋灯灺耿不眠。\n"}
{"title": "绝句", "industry": "元代", "author": "王大圭", "content": "\n六朝盛事总成尘，结绮楼前草自春。一曲后庭何处觅？空留月伴倚阑人。\n"}
{"title": "罗怀叟思归一诗留之", "industry": "宋代", "author": "朱复之", "content": "\n客子归期莫有期，地炉松火独吟时。西山暮雨吹成雪，错拟杨花理钓丝。\n"}
{"title": "静观亭为南川先生题 其三", "industry": "明代", "author": "庄昶", "content": "\n微月此波寂，远峰何处青。我来閒与坐，不记是谁亭。\n"}
{"title": "游禹门", "industry": "明代", "author": "薛瑄", "content": "\n春泽周四野，閒情乐时和。出郊纵逸兴，缅怀佳山河。禹门忽在望，峭壁云嵯峨。石磴接飞栈，危楼架洪波。空山响丝竹，虚堂进舞歌。父老诚苦心，旨酒神所呵。由来非一朝，吾意其如何。\n"}
{"title": "金陵寓中送陈仲慈复任苍梧", "industry": "明代", "author": "李之世", "content": "\n蓟门握手自何年，白下重逢话旧缘。共以萍踪怜去住，即看岐路异风烟。三山暂驻朝天舄，五岭还浮下濑船。南北干戈犹未定，迟君铜柱勒燕然。\n"}
{"title": "感物", "industry": "宋代", "author": "陆游", "content": "\n日落乌将数子归，风和雉挟两雌飞；不如村舍安孤寂，父子飘然两褐衣。\n"}
{"title": "会稽道中少憩", "industry": "明代", "author": "屠本畯", "content": "\n鸟道纡回入，千岩绿树低。转留空翠处，少憩石桥西。别涧潺湲泻，丛林桑扈啼。坐看凫与鹿，引子过前溪。\n"}
{"title": "子规", "industry": "元代", "author": "曹伯启", "content": "\n蜀魄曾为古帝王，千声万血送年芳。贪夫倦听空低首，远客初闻已断肠。锦水春残花似雨，楚天梦觉月如霜。催归催得谁归去，唯有东郊农事忙。\n"}
{"title": "水调歌头（饮芜湖雄观亭）", "industry": "宋代", "author": "魏庭玉", "content": "\n璧月挂银汉，冷浸一江秋。天公付我清赏，仙籍桂香浮。极目江山如画，际晚云烟凝紫，秋色豁羁愁。颂看上雄观，波影动帘钩。雁排空，渔唱晚，楚天幽。湖阴一曲千载，成败倩谁筹。试问谪仙何处，唤起于湖同醉，小为作遨头。老子欲起舞，摆脱利名休。\n"}
{"title": "题朱子朗画二首 其一", "industry": "明代", "author": "欧大任", "content": "\n槛外碧波万里，窗间紫逻千回。日暮无人载酒，门前问字谁来。\n"}
{"title": "北湖", "industry": "宋代", "author": "陶弼", "content": "\n宁越佳山水，城楼枕北湖。丘陵助形势，沟洫借膏腴。晚景群峰会，春流众壑趋。自知千载后，歌调有农天。\n"}
{"title": "题赵子昂所画牧马图", "industry": "元代", "author": "贡奎", "content": "\n雾鬣云鬃出帝闲，谁将图画落人间。奚官饱牧无馀事，独立春风忆华山。\n"}
{"title": "更漏子二首 其一", "industry": "清代", "author": "王时翔", "content": "\n碎萍青，圆荇碧。舒翅蜻蜓斜立。梧叶雨，藕花风。水窗三面通。是何人，当槛倚。随意淡妆偏丽。衫白伫，鬓乌丝。红榴短短枝。\n"}
{"title": "送陈稚登游南雍 其一", "industry": "明代", "author": "孙继皋", "content": "\n江南江北桃李花，金陵游子初离家。眼中相识尽相送，腰下新悬是莫耶。\n"}
{"title": "痴颐子绝句二首 其二", "industry": "明代", "author": "佚名", "content": "\n赤壁玄堂水火交，青山旋绕白云坳。枕琴卧诵《黄庭》罢，新月钩帘傍鹤巢。\n"}
{"title": "桃源", "industry": "唐代", "author": "李白", "content": "\n露暗烟浓草色新，一翻流水满溪春。可怜渔歌父重来访，只见桃花不见人。\n"}
{"title": "菩萨鬘", "industry": "清代", "author": "饶芝祥", "content": "\n白云飞渡商于水。征衫湿透思亲泪。书至说平安。教儿还故山。故山留不住。乡水催人去。山水苦亲与。浮生问鹧鸪。\n"}
{"title": "晓枕", "industry": "明代", "author": "陈献章", "content": "\n天时人事莽何穷，睡破山窗正恼公。几点木犀三月雨，一声蜀魄五更风。青春有限年年老，白发无私个个同。莫共老人论甲子，闾阎稚子亦成翁。\n"}
{"title": "奉寄翁少司马", "industry": "明代", "author": "王世贞", "content": "\n三持直指节，两拜夏官卿。身力从君父，行藏有重轻。尽抛封赏去，不减孝廉名。祇恐干星象，羊裘隐未成。\n"}
{"title": "梅 其五", "industry": "清代", "author": "黄文仪", "content": "\n寒风吹下月棱棱，浅抹疏烟薄霭蒸。瘦影一篱霜满地，罗浮梦醒冷于冰。\n"}
{"title": "抗洪杂咏三首 其三", "industry": "当代", "author": "熊东遨", "content": "\n巡查日日上江干，要做青天也不难。难是太平年月里，养民元气恤民艰。\n"}
{"title": "依韵谢任司封寄逍遥枕吟", "industry": "宋代", "author": "邵雍", "content": "\n夫君惠我逍遥枕，恐我逍遥迹未超。形体逍遥终未至，更和魂梦与逍遥。\n"}
{"title": "偈颂一百三十三首 其八十五", "industry": "宋代", "author": "释法薰", "content": "\n是句亦刬，非句亦刬。公案见成，打叠不辨。瞎驴趁队过新罗，临济德山空眨眼。\n"}
{"title": "无愁可解", "industry": "元代", "author": "三于真人", "content": "\n古往今来，多忧少喜，淳化太平难值。幸逢圣贤出世。布道德、谈罗天地。上界真人权下世。御万国、不劳神器。中外偃武修文，敬贤尚德，致清平瑞。何以上答天恩，佳时念、因循等闲虚费。要先崇俭约，务饱暖、不贪名利。向玄门求奥秘。戒嗜欲、保安和气。更心上物物，头放下，乃得免人间累。\n"}
{"title": "天宝宫词十二首寓感 其十二", "industry": "元代", "author": "顾瑛", "content": "\n宫衣窄窄小黄门，踯躅初开赐缥盆。夜月不窥鹦鹉冢，春风每忆凤皇园。爱收花露消心渴，怕解金珂见爪痕。只有椒房老宫监，白头一一话开元。\n"}
{"title": "雉朝飞操", "industry": "南北朝", "author": "吴均", "content": "\n二月雉朝飞，横行傍垄归。斜看水外翟，侧听岭南翚。躞蹀恒欲战，耿耿恃强威。当令君见赏，何辞碎锦衣。\n"}
{"title": "迎大年椿上人不值暮归偶成", "industry": "元代", "author": "丁鹤年", "content": "\n东归间道已浮杯，力疾遥迎日几回。何处晚来成误认，风帘竹影月窗梅。\n"}
{"title": "张伯起自蜀还台帘对既讫以有司奉祠蜡方既即斋复引入升太常为博士", "industry": "宋代", "author": "宋祁", "content": "\n殿墄涂丹九齿长，珠帘伏奏近天香。已传乐职来西蜀，更就清斋得太常。夕燎烘庭思结佩，晓兰薰俗滞华阳。心倾五日归来路，共举鲑珍釂贺觞。\n"}
{"title": "送徐少卿册封鲁诸王便道归寿大父太师公八十还朝兼简其弟元普中翰 其一", "industry": "明代", "author": "王世贞", "content": "\n即从东兖下东杨，羔雁纷纷簇锦堂。家庆百觞师尚父，公余一赋鲁灵光。孙枝玉树堪谁并，仙掌金茎待尔尝。欲识先朝真肺腑，阖门符玺侍君王。\n"}
{"title": "挽著作王先生蘋 其三", "industry": "宋代", "author": "章宪", "content": "\n西观才黔突，题舆却佐州。济时卑管晏，赍志在春秋。暧暧孤云没，沈沈厚夜幽。升堂闻礼乐，终觉愧程仇。\n"}
{"title": "和贡泰父待制上京即事二首 其二", "industry": "元代", "author": "郑守仁", "content": "\n金鞍宝马女郎骑，笑拥香车出内时。齐到五云新月下，举鞭相向始分离。\n"}
{"title": "题吕节夫园亭十一首 其二 半隐寮", "industry": "宋代", "author": "周紫芝", "content": "\n显晦固有时，出处本同致。乘流与遇坎，等是一戏事。真隐了无心，宁须论朝市。君看半隐名，是中有深意。\n"}
{"title": "闲愁偶袭", "industry": "当代", "author": "陈振家", "content": "\n寡侣无聊暇刻多，羁怀懊躁奈之何。山如病叟恋残照，水似离人唱别歌。坐黑萧斋空晦滞，吟黄律句笑蹉跎。平生事与眼前景，恍若羸驴困碾窝。\n"}
{"title": "薛玠两投诗以古风谢之", "industry": "宋代", "author": "陈文蔚", "content": "\n知君家住象山麓，日有见闻新耳目。自怜各在天一涯，休誉惟能采乡曲。却来一见玉溪头，已知标致非凡俗。等闲挥翰墨淋浪，惠我新诗不金玉。强将学问说根源，异同更与明朱陆。吾道工夫有端绪，要是义精仁乃熟。博文约礼是真传，收拾奇功归谨独。参前倚衡勿间断，千功断弦端可续。手披诗卷荷情真，聊以斯言报谆复。\n"}
{"title": "送人作教官", "industry": "明代", "author": "李时勉", "content": "\n振铎南行别缙绅，不瞻风采自伤神。可堪落日惊残雨，空拟看花及早春。驿路薰风初去客，圜垣斜日独愁人。到家稚子如相问，万里凄凉谁是亲。\n"}
{"title": "咏史下·卢怀慎", "industry": "宋代", "author": "陈普", "content": "\n菜耳杯盘冷似水，开元天下缓如春。唐人不识调羹手，把作姚崇伴食人。\n"}
{"title": "心远亭探梅得霜字", "industry": "明代", "author": "黎民表", "content": "\n京兆池亭万树芳，半临秋水半含霜。风林暗折玲珑玉，雪径遥闻断续香。萼绿解知神女色，额黄曾识汉宫妆。江南地隔瑶台远，欲寄璚枝思渺茫。\n"}
{"title": "琏市有双桂庙里父老云嵇司徒女堕井死树有灵怪人家喜庆歌乐之事必祭之如喜神云", "industry": "元代", "author": "黄玠", "content": "\n庙前双桂树，柯叶恒蓊蓊。不知何王世，司徒嵇氏冢。女郎井中死，灵怪相唝恐。自谓得水仙，谁当觉群懵。\n"}
{"title": "池上醉歌", "industry": "宋代", "author": "陆游", "content": "\n我欲筑化人中天之台，下视四海皆飞埃；又欲造方士入海之舟，破浪万里求蓬莱。取日挂向扶桑枝，留春挽回北斗魁。横笛三尺作龙吟，腰鼓百面声转雷。饮如长鲸海可竭，玉山不倒高崔嵬。半酣脱帻发尚绿，壮心未肯成低摧。我妓今朝如花月，古人白骨生苍苔；後当视今如视古，对酒惜醉何为哉？\n"}
{"title": "次韵公辟州宅月夜偶成", "industry": "宋代", "author": "秦观", "content": "\n缭绕千重雨後凉，月含秋色上东方。风催络纾归金井，月转檀栾荫画堂。游目骋怀佳兴发，感时抚事壮心伤。归来枕簟清无梦，卧看明星到未央。\n"}
{"title": "名都一何绮诗", "industry": "南北朝", "author": "周弘正", "content": "\n名都宫观绮，金璧藻华珰。吹台望鳷鹊，舞殿接披香。绣毂游丹水，凋辇出平阳。陆离徒照眼，何解忧人伤。\n"}
{"title": "家大人七秩恭贺四首 其一", "industry": "明代", "author": "胡应麟", "content": "\n粲烂长生箓，高悬瀫水阳。中元秋届节，南极夜生光。黄鹤吴天外，青鸾越海旁。惟应双瑞曲，永送万年觞。\n"}
{"title": "上广东运副马少卿寿十口号", "industry": "宋代", "author": "曾丰", "content": "\n寿星瑞世现光明，俄转桐江作客星。千载严陵后身出，风标气概两亭亭。\n"}
{"title": "红林檎近 枇杷", "industry": "清代", "author": "朱祖谋", "content": "\n分笼樱初罢，系枝铃仨圆。素手荐新雨，霏香乱瑛槃。东园西园载酒，坐想露嚼风餐。旧约曾骤雕鞍。花里闭门看。缀蜡书未达，缄别味馀酸。相如赋懒，渴怀愁绝眉山。胜天涯春老，堂阴翠晚，梦魂还泊湖上船。\n"}
{"title": "次韵酬郑毓臣", "industry": "清代", "author": "林朝崧", "content": "\n樽前叙旧倍依依，憔悴相看减带围。欲问思明州近事，如何别鹤早归飞。\n"}
{"title": "南阳谢紫微挽词三首 其一", "industry": "宋代", "author": "梅尧臣", "content": "\n忽惊南郊信，半夜雪中来。遂哭寝门外，始嗟梁木摧。文章千古盛，风韵故人哀。忆昨临湍水，宁知隔夜台。\n"}
{"title": "喜乐吟", "industry": "宋代", "author": "邵雍", "content": "\n生身有五乐，居洛有五喜。人多轻习常，殊不以为事。吾才无所长，吾识无所纪。其心之泰然，奈何人了此。\n"}
{"title": "聊步原韵谨呈峻之先生哂政四首 其一", "industry": "近代", "author": "吴诚", "content": "\n兵戎世变溯连年，常念人情别有田。法本人情重古训，生花江笔果千千。\n"}
{"title": "水荭", "industry": "宋代", "author": "梅尧臣", "content": "\n灼灼有芳艳，本生江汉滨。临风轻笑久，隔浦淡妆新。白鹭烟中客，红蕖水上邻。无香结珠穗，秋露浥罗巾。\n"}
{"title": "望法海寺", "industry": "清代", "author": "弘历", "content": "\n雨后西山翠如洗，岚光浮座秀尺咫。似闻钟磬林外鸣，常有云烟峰半起。就中法海古精蓝，曾游记得禅关美。风戛松筠纷竽笙，霜酣槲桕垂红紫。旋开宝殿锁琅珰，法王狮座虔瞻礼。偶然游戏探曹溪，山僧为我参一指。今朝望里试重寻，昔犹非昔今岂是。眺远阁中一览时，由来不隔彼与此。\n"}
{"title": "疏影 忆湖上旧月簃梅花", "industry": "清代", "author": "陈曾寿", "content": "\n分明旧月，證曲廊小径，钗玉低压。入袂香寒，折得繁枝，灯窗横影清绝。相看相笑情何限，那信有、他年轻别。占湖山、小住千春，相伴此生孤洁。一去边关万里，飘零信老矣，前事休说。岁岁年年，不见花枝，只见镵天冰雪。凄凉梦也愁寻去，更休道、江南天阔。纵人间、魂返无香，一缕旧痕难灭。\n"}
{"title": "出歌", "industry": "魏晋", "author": "孙楚", "content": "\n茱萸出芳树颠。鲤鱼出洛水泉。白盐出河东。美豉出鲁渊。姜桂茶荈出巴蜀。椒橘木兰出高山。蓼苏出沟渠。精{稩月=廾}出中田。\n"}
{"title": "南征歌六首", "industry": "明代", "author": "唐顺之", "content": "\n汉皇有道伏羌胡，南粤何知擅一隅。万里出师将问罪，不因大海富明珠。\n"}
{"title": "相和歌辞。长门怨", "industry": "唐代", "author": "吴少微", "content": "\n月出映曾城，孤圜上太清。君王春爱歇，枕席凉风生。\n\n怨咽不能寝，踟蹰步前楹。空阶白露色，百草塞虫鸣。\n\n念昔金房里，犹嫌玉座轻。如何娇所误，长夜泣恩情。\n"}
{"title": "书家信", "industry": "清代", "author": "牛焘", "content": "\n含毫独坐写平安，刚到书成夜已阑。梅信商量传北雁，梨花粉碎满东栏。光疑兔魄窗先曙，冻合麋丸砚屡干。任是哀肠贪话热，总嫌冰雪透缄寒。\n"}
{"title": "秋蝉抱叶而吟叶脱而堕困于群蚁亟遣仆置高树且怜而作诗吊之", "industry": "元代", "author": "王翰", "content": "\n一气无停机，四时仍代用。万物生两间，潜植与蠢动。时至靡不荣，运往讵所恸。蝉生粪壤间，潜化自能羾。登木喜得时，鸣响甚恣纵。既免螳螂搏，幸脱痀瘘中。或学秦筝鸣，或作雅琴弄。或缓美人歌，或繁小子诵。或静而独鸣，或聚而相哄。不料瓮内鸡，遽儗竹上凤。凉飔一朝发，繁霜藉草重。强鸣声噎塞，处危心愡恫。所付既靡盬，脱落难持控。高蜚翅剪铩，不饮腹空洞。局促尘埃中，蚁困况集众。我行庭树间，见之心为痛。呼儿置深稳，聊尽尔馀哢。作诗予时哉，含悽不成讽。\n"}
{"title": "坐叹叠归舟韵", "industry": "近代", "author": "张北海", "content": "\n抱瓮百年同过客，稽天大浸入穷途。桃源恍隔人间世，蝶梦亲窥镜底吾。尚想中山千日醉，不辞业海一身孤。艰难怀药劳洴澼，敢虑瓠尊泛五湖。\n"}
{"title": "哭李公献吉四首 其三", "industry": "明代", "author": "黄省曾", "content": "\n往岁杨园饯，凉风七月楼。不言躬再拜，为别泪双流。雁引乡河远，霜催旅鬓秋。黄泉何底急，令我泣藏舟。\n"}
{"title": "郑友其大舅招饮偕寒亭观旧植梅 其三", "industry": "清代", "author": "陈宝琛", "content": "\n三九欠寒翻作热，一冬无雨颇妨花。先开意若相回避，桃李非时且吐葩。\n"}
{"title": "中秋月长句", "industry": "宋代", "author": "杨万里", "content": "\n西山走下丹砂丸，东山飞上黄金盘。径从碧海升青天，半湿尚带波涛痕。初辉淡淡寒不动，月华犹轻桂华重。黄罗团扇暗花纹，蹙金突起双龙凤。须臾正面天中央，银钲退尽向来黄。乾坤熔入冰壼里，万象都无只有光。平生爱月爱今夕，古人与我同此癖。去年中秋天漆黑，今年中秋月雪白。先生旧不论升斗，近来畏病不饮酒。月下醒眼搔白首，明年月似今宵否？\n"}
{"title": "霜", "industry": "宋代", "author": "袁燮", "content": "\n肃严威不可干，剑铓莫作等閒看。丈夫砥砺平生节，到此孤忠激肺肝。\n"}
{"title": "题苏性初秋林学舍", "industry": "明代", "author": "谢晋", "content": "\n金飙初动蝉鸣歇，雨过轻凉散清樾。佳士研精不下帷，惊见素商隃八月。林疏几净绝纤埃，长日书声隔崦来。朱露滴残枫叶老，芸香过尽桂花开。人生等闲驹过隙，羡子青年勤努力。夜窗灯火喜相亲，平砌分阴知更惜。嗟余废弛竟无谋，笔砚荒芜几度秋。年光逝水追何及，时向西风叹白头。\n"}
{"title": "南乡子 新葺秦邮学署，并建柏荫轩，落成寄怀仙芝姑母", "industry": "清代", "author": "储慧", "content": "\n槐市最清严。喜辟新居敞画檐。月转回廊花映槛，垂帘。风弄银钩戛响尖。伴侣故乡淹。辜负琴樽乐事兼。绣阁依依浑似梦，愁黏。便饮香醪不喜添。\n"}
{"title": "送程忠显进士江西公干便道还新安", "industry": "明代", "author": "程敏政", "content": "\n金榜题名惬壮图，便承天语向洪都。人环斗极瞻宸扆，使接星轺候省符。恩露染衣过故里，薰风吹棹启长途。南来北去情何限，不尽离亭酒一酤。\n"}
{"title": "和德卿雪", "industry": "金朝", "author": "刘涛", "content": "\n南华香火是真依，不学呼鹰雪打围。梁苑旧游荒径改，颍滨新唱綵笺飞。春生东阁酣朝饮，寒入西邻泣夜机。梦寐扁舟钓江水，重嗟白发此心违。\n"}
{"title": "和香宋先生韵三首 其二", "industry": "近代", "author": "庞俊", "content": "\n投老生涯薄笨车，山深差避羽书哗。一牛鸣地游藜杖，百舌声中过柳花。偶写田园怀祖企，未应儿女废张华。欲愁三月胡沙满，梦绕天街上下斜。\n"}
{"title": "长亭怨慢 四月初十作", "industry": "近代", "author": "邓桐芬", "content": "\n尽听尽、连宵风雨。坠絮漂萍，乱云来去。九十春归，此番芳事，倩谁谱？曲阑凭遍，看两两，青禽度。念切水云乡，奈近日、诗俦非故。凝伫，诧东风巷陌，转眼绿阴如许。午窗睡起，蓦惊啭、断魂啼宇。数不了、几度花风，更休问、人间今古。待燕子当帘，闲话经年幽素。\n"}
{"title": "秋吟 其四", "industry": "宋代", "author": "黄庚", "content": "\n沦落天涯已白头，西风吹帽冷飕飕。悲秋未了悲身世，一样情怀两样愁。\n"}
{"title": "沁园春", "industry": "元代", "author": "侯善渊", "content": "\n金阙琼楼，宝殿香云，朝现玉虚。误参鸾驾凤，霓环佩响，天真谪降，久匿凡躯。顿觉寂然，灵光透体，混合玄元出有无。飞神剑，向龙宫海藏，奈取明珠。流霞显耀从初。万道金光罩鼎炉。炼纯阳丹就，通天透地，乾坤恍惚，升降沉浮。功满朝元，金童玉女，鹤驾香风出洞湖。争魁首，授群仙领袖，永镇瀛都。\n"}
{"title": "次韵林仲和筠庄", "industry": "宋代", "author": "李弥逊", "content": "\n攀枝结叶蔽朝寒，病鹤摧颓老骨山。安得虎头痴绝手，蘧庐置我水云间。\n"}
{"title": "感时述事十首 其九", "industry": "元代", "author": "刘基", "content": "\n惟民食为命，王政之所先。海鹾实天物，厥利何可专。贪臣务聚财，张罗密于毡。厉禁及鱼虾，卤水不得煎。出门即陷阱，举足遭缠牵。炰炰用鞭箠，冤痛声相连。高牙开怨府，积货重奸权。分摊算户口，渗漉尽微涓。官征势既迫，私贩理则然。遂令无赖儿，睚眦操戈鋋。出没山谷里，陆梁江海边。横行荷䉂笼，方驾列船舷。拒捕斥后懦，争彊夸直前。盗贼由此起，狼藉成蔓延。先王务广德，如川出深渊。外本而内末，民俗随之迁。自从甲兵兴，奄忽五六年。借筹计得丧，耗费倍万千。回忆至元初，禁网疏且平。家家有衣食，畏刑思保全。后来法转细，百体皆拘挛。厚利入私家，官府任其愆。大哉乃祖训，典章尚流传。有举斯可复，庶用康迍邅。\n"}
{"title": "步至湖上寓小舟还舍五首 其三", "industry": "宋代", "author": "陆游", "content": "\n病堕支离境，闲寻漫浪游。湖平天镜晓，山峭石帆秋。赊酒家家许，看花处处留。归途倦扶杖，却上钓鱼舟。\n"}
{"title": "水调歌头（题张晋英提举玉峰楼）", "industry": "宋代", "author": "辛弃疾", "content": "\n木末翠楼出，诗眼巧安排。天公一夜，削出四面玉崔嵬。畴昔此山安在，应为先生见挽，万马一时来。白鸟飞不尽，却带夕阳回。\n\n劝公饮，左手蟹，右手杯。人间万事变灭，今古几池台。君看庄生达者，犹对山林皋壤，哀乐未忘怀。我老尚能赋，风月试追陪。\n"}
{"title": "送曹比部赴袁州", "industry": "宋代", "author": "郑獬", "content": "\n船头猎猎两旗翻，六月江风洒面寒。一日却称新太守，十年曾是旧郎官。中间忧患诚为甚，向老风情亦未阑。紫背蛤蜊白醪酒，开樽长解忆长安。\n"}
{"title": "碾驴鞍判", "industry": "唐代", "author": "罗绍威", "content": "\n邺城大道甚宽，何故驾车碾鞍？\n\n领鞴驴汉子科决，待驾车汉子喜欢。\n"}
{"title": "鹧鸪天 甘孜行 其四 访木格措", "industry": "当代", "author": "蔡淑萍", "content": "\n万绿山中雨后天，树姿山色可人怜。如垂如拂松杉挂，惊盛惊妍红白鹃。悬瀑下，涧波喧，溪声作伴上峰巅。仙湖未许人轻识，雾幔烟纱只半看。\n"}
{"title": "挽方琼州恭人", "industry": "宋代", "author": "陈宓", "content": "\n绍兴宣谕一忠臣，为慕名门遂作嫔。慈训由来承乃父，清规每解助良人。山中急办瞻茔舍，囊里曾无过□珍。丹旐翻飞人叹息，诸孙祖送尽簪绅。\n"}
{"title": "儿缆船并叙", "industry": "清代", "author": "谭嗣同", "content": "\n友人泛舟衡阳，遇风，舟濒覆。船上儿甫十龄，曳舟入港，风引舟退，连曳儿仆，儿啼号不释缆，卒曳入港，儿两掌骨见焉。北风蓬蓬，大浪雷吼，小儿曳缆逆风走。惶惶船中人，生死在儿手。缆倒曳儿儿屡仆，持缆愈力缆縻肉，儿肉附缆去，儿掌惟见骨。掌见骨，儿莫哭，儿掌有白骨，江心无白骨。\n"}
{"title": "和孔纯老江上游风题酒肆", "industry": "宋代", "author": "王之道", "content": "\n对酒应从暮吹号，酒行还喜荐溪毛。若将物象评诗思，须向江头看怒涛。\n"}
{"title": "题理斋爱吟草 其五", "industry": "清代", "author": "吴玉纶", "content": "\n医闾终古望崔嵬，灵淑应钟卓越才。清唳有声霄汉上，如闻华表鹤归徕。\n"}
{"title": "佳人醉 本事", "industry": "清代", "author": "董元恺", "content": "\n绣户轻绡低捲。翠帐春情难遣。正一樽引满。四肢微入，玉慵香软。倒镜红潮初晕，溜横波、粉腻桃花片。鬓松钗亸。娇倚郎扶，憨嫌婢见，笑影流苏颤。春流浅。频携茗碗。好梦今宵未选。\n"}
{"title": "春归", "industry": "宋代", "author": "苏泂", "content": "\n十日晴明九日非，人家庭院绿成帏。春风怕见匆忙去，莫放杨花一点飞。\n"}
{"title": "人日", "industry": "清代", "author": "弘历", "content": "\n泰运三阳会，复来七日同。乃知四时首，不外一心中。雪后条风嫩，春初绮旭融。体仁繄我责，茂对励斯衷。\n"}
{"title": "对花吟", "industry": "宋代", "author": "邵雍", "content": "\n春在花争好，春归花遂残。好花留不住，好客会亦难。酒即对花饮，花宜把酒看。如何更斟酒，乃尽此时欢。\n"}
{"title": "远游诗四首 其四", "industry": "当代", "author": "卢青山", "content": "\n处麝久忘香，看世渐如常。千人能饮濯，吾曷厌泉狂。傥有穿井具，无水非其帮。山云何袅袅，相视亦洋洋；痴怀观有得，物限讵能降。自欺固甚易，一泪何沱滂。\n"}
{"title": "甘露亭诗", "industry": "宋代", "author": "李覯", "content": "\n乾坤父母莫匪慈，胚胎亿兆成角覊。其间哺乳不及处，有时泣杀呱呱儿。南川上游号沃野，景佑丙子尝凶饥。新田始苗旧谷罄，十室八九无晨炊。伏阴何者不仁甚，釀作水灾来助之。烟煤刷天雨汁黑，呕山泄谷争奔驰。横流一夜打城郭，万驽窃发穿毛皮。东隅有洲尸揖揖，如蚁欲走遭水围。屋根无力树腰折，蛟蜃食人犹择肥。涛波一望万山阻，六亲不得相扶持。国子刘公好仁者，惟时假守兹军麾。民生在我不在命，告舟往救无敢违。童儿赤立妇女困，载之刳木何累累，泥沙外冷内饥渴，口噤不语如狂痴。牵挛坐卧满府舍，赋以酒饮加饘糜。随流往往亦不死，远在百里无人知。损金购得问氏姓，召使亲族携之归。司农仓廪尽发出，不待奏报先施为。有馀况可补不足，大贾蓄家如响随。来瞻去察夜继昼，赤热不忍荫华榱。由斯一郡十万户，饿肤日月生膏脂。存者相保没者葬，唐虞仁寿重敲跻。圣主养贤贤养物，气和郁郁通高卑。城西老宫古松径，一朝坠露甘如饴。千柯万叶结不解，玉阶琼树光离离。甿俗奔走竞观者，手攀口吮同齎咨。学老之人周氏子，好善不类黄冠师。欲令事迹绚久远，筑亭其他高巍巍。公之归朝不可借，松树至今犹未衰。我作此诗揭亭上，他年坠泪如羊碑。\n"}
{"title": "静庵曾伯虞", "industry": "宋代", "author": "周必大", "content": "\n往闻郭林山，学易之指南。艮斋从其子，议论青出蓝。授徒兰溪上，妙理常穷探。真旨传何人，著录推静庵。称疾似玄晏，观复师老聃。芸芸已归根，吊客无多谈。\n"}
{"title": "梅雨书怀并唁汪功父", "industry": "宋代", "author": "金履祥", "content": "\n雨意萧萧重客愁，如何五月便成秋。士无禄养农无地，早恐秋风惨黑头。\n"}
{"title": "寄吴文仲使君八首 其六", "industry": "明代", "author": "胡应麟", "content": "\n缥缈寒霜坠鹿卢，江州卤簿昼频呼。犹疑玉舄飞三洞，不道金尊汎五湖。径倚蓬蒿新白社，蹊寻桃李旧玄都。天门八翼星河近，试问长庚谪有无。\n"}
{"title": "送顯冲禅者", "industry": "宋代", "author": "释重顯", "content": "\n聚散非常准，古今亦标格。如何无事人，还似未归客。秋风生群林，野水资寒色。谁兮谢寸阴，观彼青山白。冲禅行复行，五叶待时拆。\n"}
{"title": "穆陵道上怀姜廷善林邦阳王少潜三兄", "industry": "明代", "author": "胡直", "content": "\n炎日相看去北燕，秋风忽到穆陵天。蓝舆晓度千峰月，松阁遥听万壑泉。不用吹铙惊鹿豕，试看衣袖满云烟。自怜行役生佳况，回首西南却惘然。\n"}
{"title": "偈颂十七首", "industry": "宋代", "author": "释师范", "content": "\n二千年前，尺不如寸。二千年后，寸不如尺。清凉到这裹，眼不见为净。只将三文钱，娶个黑老婆。长裙短袖，拖泥带水，隈隈{毡占换崔}{毡占换崔}。且恁麽过，更谁管你。结制解制，长期短期。杀生护生，得念失念。阿呵呵，少林穿林客，元是老臊胡。\n"}
{"title": "送李侍郎归衡州二首 其二", "industry": "宋代", "author": "王炎", "content": "\n道重物自轻，心清内无欲。未定胸中见，难行天下独。冠盖上青云，著鞭竞驰逐。南山有德人，一笑遗宠辱。岿然殿诸老，足以镇浮俗。一出上禁林，再出拥牙纛。本无圭组累，归去便野服。譬如山中云，润泽滋草木。未雨出岩岫，已雨反幽谷。明月共樽罍，清风满松竹。问谁从之游，韦编能熟读。人生了婚嫁，意愿何时足。傥肯割半山，诛茅从卜筑。\n"}
{"title": "次韵答伯瑶", "industry": "清代", "author": "丘逢甲", "content": "\n门外大海生春涛，海山矗立如墙高。款门何人曳春袍！兰陵夫子今诗豪。海山自苍海水绿，对客挥毫洒珠玉。杜陵乐府老更成，休作开元天宝声！\n"}
{"title": "食荠", "industry": "宋代", "author": "陆游", "content": "\n采采珍蔬不待畦，中原正味压蒪丝。挑根择叶无虚日，直到开花如雪时。\n"}
{"title": "杂咏下 苔", "industry": "宋代", "author": "洪适", "content": "\n赤憎宾舍满，雅称落花留。纵使金钱好，如何买断秋。\n"}
{"title": "蟋蟀", "industry": "唐代", "author": "齐己", "content": "\n声异蟪蛄声，听须是正听。无风来竹院，有月在莎庭。\n\n虽不妨调瑟，多堪伴诵经。谁人向秋夕，为尔欲忘形。\n"}
{"title": "宿灌头", "industry": "宋代", "author": "华岳", "content": "\n淡鱼才煮咸鱼熟，白酒新篘红酒香。莫讶杯盘成草草，一年忙处是蚕桑。\n"}
{"title": "述梦", "industry": "清代", "author": "劳蓉君", "content": "\n寂寂复寂寂，梦境去来疾。顷涉三千里，不觉关山黑。飘飘入庭闱，怡怡语相接。门外藤萝红，窗前柳条碧。诸阮犹垂髻，二老发增白。七载依恋思，一诉累时日。天鸡喔喔鸣，瞿然秋镫侧。郑人埋野鹿，庄生化胡蝶。此境本人间，急追杳无迹。悔我向梦中，多费一回别。揽衣起徘徊，梅花印残月。\n"}
{"title": "题余仲杨松云斋手卷二首 其一", "industry": "元代", "author": "叶颙", "content": "\n白云来往青松顶，树老云寒岁月深。云去人间化甘泽，松留天地作清阴。孤标素有冲霄气，高躅曾无出岫心。已喜卷舒皆在我，何妨偃蹇卧丰林。\n"}
{"title": "蝉二首", "industry": "宋代", "author": "张明中", "content": "\n翅剪霜绡别样轻，腹饕风露有馀清。一泓池水两垂柳，彼此赓酬无限声。\n"}
{"title": "赠电白令", "industry": "明代", "author": "屈大均", "content": "\n使君慷慨奋秦声，欲继空同一代名。花县不嫌神电小，炎天偏有玉壶清。人飞国士无双誉，家住朝那第一城。他日夔龙多事业，更令珠海尽销兵。\n"}
{"title": "租税", "industry": "宋代", "author": "陆游", "content": "\n占星起饭犊，待月出输租。遇嶮频呼侣，扶辕数戒奴。畏饥怀饼饵，愁雪备薪樗。意象今谁识？当年赋两都。\n"}
{"title": "和郭杏冈秋日漫兴十二首 其一", "industry": "明代", "author": "孙承恩", "content": "\n禁密邻天上，清閒学瀼西。风光不相负，笔砚且幽栖。径僻花通牖，阶深藓护泥。兴来得佳句，自向壁间题。\n"}
{"title": "辛卯岁", "industry": "明代", "author": "王天性", "content": "\n过了六旬又六春，未知还有几年身。酣歌且纵生前乐，衣食宁忧死后贫。长笑乾坤为逆旅，时招风月作良宾。露顶赤脚寒松下，真是明朝一散人。\n"}
{"title": "酬雍秀才贻巴峡图", "industry": "唐代", "author": "薛涛", "content": "\n千叠云峰万顷湖，白波分去绕荆吴。\n\n感君识我枕流意，重示瞿塘峡口图。\n"}
{"title": "更漏子九首 其二", "industry": "清代", "author": "史承谦", "content": "\n脱春衫，拈画扇，重唤年时酒伴。疏密坐，浅深杯，绿阴亭上来。叶初圆，花已谢，不是禁烟时也。抛杏子，摘樱桃，可怜春已消。\n"}
{"title": "舟次采石过山寺及登蛾眉亭", "industry": "明代", "author": "李裕", "content": "\n驿楼当午停官棹，寺隐深林试一过。僧梵杳闻来上界，淮云遥望度新河。蛾眉亭下生青草，牛渚矶头漾绿波。一自骑鲸上天去，钓船空载月明多。\n"}
{"title": "折红英", "industry": "当代", "author": "卢青山", "content": "\n春如昨，人如昨，断红犹在秋千索。残烟漠，残雨漠，三年槐梦，一溪流萼。觉。觉。觉。春成各，人成各，黄鹂尚向溪前著。寒云薄，寒露薄，半林枫盛，满陂梧落。错。错。错。\n"}
{"title": "南岳摘茶词十首 其三", "industry": "明代", "author": "王夫之", "content": "\n晴云不采意如何，带雨掠云摘倍多。一色石姜叶笠子，不须绿箬衬青蓑。\n"}
{"title": "三字令", "industry": "近代", "author": "邓嘉缜", "content": "\n春恁嫩，夜仍长。情似酒，梦为觞。麾不去，替承当。缠绵意，憔悴影，费思量。关山路，远相望。团团月，照匡床。千万里，共清光。愿掠影，随月去，到君旁。\n"}
{"title": "南湖耕雨 其三 西山烟寺", "industry": "明代", "author": "王立道", "content": "\n山空万籁寂，钟响时出林。欲寻定僧语，烟萝交翠岑。\n"}
{"title": "二月晦日 其七", "industry": "宋代", "author": "韩淲", "content": "\n槿篱攲倒费撑支，沙岸常为野水欺。幽事相关乃如此，几回虚过欲吟诗。\n"}
{"title": "题画松", "industry": "明代", "author": "刘崧", "content": "\n巫峡荆门不可寻，坐怜孤嶂动云林。夜寒或与蛟龙斗，秋暝应闻虎豹吟。千岁茯苓山下老，一时丝蔓雨中深。野桥寂寞云根冷，最忆停骖弄晚阴。\n"}
{"title": "徐南卿招饭 其三", "industry": "宋代", "author": "陈造", "content": "\n白昼曲肱睨东壁，鸒斯空复贼粮食。晚途自笑砚生埃，少日颇尝韦串册。生世恐随草木腐，忍使功言两无得。长安宁无翕赩者，自疑有铁关腰膝。乐天任运时近酒，子房逃荣犹却粒。求穷我者迄未知，夫此谁怨夫谁德。拟访莺花豁襟抱，门外雨馀泥一尺。山阴不待兴尽回，掠面东风寒策策。\n"}
{"title": "晚秋鳌溪宴集", "industry": "元代", "author": "郭钰", "content": "\n菊花香满酒如倾，不谓艰危有笑声。惊座令严觥录事，挥毫气压楮先生。虚岚紫翠笼秋色，落木红黄透晚晴。却忆桃源旧时路，渔郎重到不胜情。\n"}
{"title": "挽乐佥宪妻刘孺人", "industry": "明代", "author": "韩雍", "content": "\n古有乐羊妻，劝学尝断织。又有姜诗配，养姑孝能力。寥寥千载下，孺人继芳迹。淑德馨芝兰，贞心厉金石。相夫学成仕，秉宪克善职。奉姑养厥志，匪但丰衣食。况能教子姓，尤善遇宗戚。所以贤哉名，里闾共钦式。遂承天恩褒，紫绶映朱翟。年方跻下寿，易箦遽永毕。崇冈玉深埋，碑有太史笔。观风采列传，光荣耀无极。\n"}
{"title": "游龙纪寺和朱原道都事壁间韵", "industry": "元代", "author": "卢琦", "content": "\n朱侯人物何奇哉，想君豪气凌紫崖。当年同游龙纪寺，为爱叠嶂青崔嵬。骚坛贾勇树旗帜，锋刃凛凛谁能摧。花骢不来岁月晏，落华几度委苍苔。人间万事总非昨，江南江北多尘埃。客若远公流，我非渊明才。相逢底用结莲社，握手一笑倾瑶杯。平山有雅怀，访我向岩隈。龙王祠前白波吼，真人阁外红蕖开。彩云翩翩在足底，岂若海上寻蓬莱。人生出处莫浪计，世路咫尺生烟霾。拔剑忽起舞，长风天上来。吁嗟壮士焉可得，题诗欲寄歌风台。\n"}
{"title": "题忘机堂", "industry": "宋代", "author": "韩琦", "content": "\n昔再怀章遂锦游，坏亭曾复此池头。今归旧里藏衰拙，更葺新堂便燕休。前槛月波清涨夜，后檐风竹冷吟秋。伊余本是无机者，因立嘉名近狎鸥。\n"}
{"title": "途中寄何德献", "industry": "宋代", "author": "王十朋", "content": "\n邂逅江湖两白头，公方东驾我西游。韩张呼酒情虽重，孔李通家好未修。庆朔诗高魏提点，秋香赋愧范饶州。驿筒从此相来往，别后何妨却倡酬。\n"}
{"title": "和吴生维新", "industry": "元代", "author": "唐桂芳", "content": "\n老来懒吐惊人语，水落寒天露沙渚。早年枉费饾饤功，谩把红花媲青蕊。后山景慕双井黄，平生袖有知见香。而今吾道付弦绝，可怜岁月空茫茫。庭前叶响雨三尺，枯树潇潇含冻湿。忽传新句满蛮笺，使我起坐三太息。要知胸次空中楼，八风不碍横江秋。纷纷英雄起南北，每为咄咄生閒愁。昨夜如槃月未落，街头美酒堪作乐。何须苦羡返舟人，如此敲门亦不恶。\n"}
{"title": "高斯亿为余画竹以诗报之", "industry": "清代", "author": "查慎行", "content": "\n画竹原从草书出，眼中孰是张芝笔？高生善书久绝伦，馀技兼为竹写真。自言亦用狂草法，颇觉游戏能通神。无诸城中少修竹，客舍连旬苦炎毒。赖君妙手补化工，为我一挥终十幅。幅终掷笔风雨来，野人疏爽心颜开。须臾雨止墨光湿，润入纸背生苍苔。老龙蜕骨瘦崛强，翠凤掉尾纷毰毸。魄雄气大腕力壮，尽扫筱簜皆凡材。忽然幻作铁钩锁，世有诚悬应识我。谓川千亩胸郁蟠，放纵精微无不可。文湖州脉继者难，后来独推王孟端。人间多画风中柳，珍重萧郎十五竿。\n"}
{"title": "春日闻怡山文人治园因赠", "industry": "明代", "author": "皇甫汸", "content": "\n为园更喜逢春早，开径还宜引兴深。南国小山聊地隐，习池新水足渊沉。栽花种柳年年事，语燕鸣鸠处处音。自笑玉颜真忝窃，无缘金谷日相寻。\n"}
{"title": "哭张司马四首 其四", "industry": "清代", "author": "钱澄之", "content": "\n并马江头向碧岑，星岩龙隐日追寻。看君摇笔须眉动，把我新诗泣涕吟。难后尚随门下吏，箧中长宝故人簪。同人属和张、瞿韵，几度拈来痛不任！\n"}
{"title": "饶州马殿院频寄黑髭药服数千丸斑白未减作诗", "industry": "宋代", "author": "王禹偁", "content": "\n两州迢递隔长江，寄药知君念老郎。妙术远惭周柱史，衰容争奈汉冯唐。未除凡骨无仙分，欲断愁根有醉乡。多羡绣衣须鬓黑，满身唯带柏台霜。\n"}
{"title": "鲁解元以坡语空山无人水流花开为诗和韵 其七", "industry": "宋代", "author": "韩淲", "content": "\n水流活活水桥斜，清浸梅梢岸底花。自与空门了孤绝，肯随游冶入芳华。\n"}
{"title": "送张廷仪", "industry": "明代", "author": "沈周", "content": "\n杨梅堕地连日雨，江上唤舟舟不来。黄帽唱歌今拨棹，青天白日眼俱开。\n"}
{"title": "月", "industry": "宋代", "author": "赵蕃", "content": "\n万顷苍波月一钩，鹭鸥栖稳雁悠悠。老夫于此兴不浅，无奈凛乎何可留。\n"}
{"title": "贺新凉 其二", "industry": "近代", "author": "苏渊雷", "content": "\n绿意肥芳野。好风光蛾眉凤翅，艳传天下。烟树万家灯火闹，阅尽沧桑婚嫁。更种种心声心画。吊古伤今聊复尔，湿青衫我亦同司马。情一往，从头写。樵歌白石鸣榆社。郁冬青梦中托句，思何深也。意气平生王道甫，冢近后山梨榭。度几个漫漫长夜。大雅菉园俱往矣，剩荒榛啼鸟谁游者。春黯黯，忽新夏。\n"}
{"title": "挽节妇", "industry": "明代", "author": "张元祯", "content": "\n彩鸾青镜早分飞，绿鬓萧萧换素丝。之死不移冰蘖操，矢心宁愧柏舟诗。长檠短杼辛勤日，冷月悲风寂莫时。此节真堪仪薄俗，可怜冯道是男儿。\n"}
{"title": "辛酉岁春帖子", "industry": "明代", "author": "郑真", "content": "\n五十年过犹作客，二千里远秖思家。春生书带窗前草，香蔼椒盘席上花。\n"}
{"title": "哭怀林 其一", "industry": "明代", "author": "李贽", "content": "\n南来消息不堪闻，肠断龙堆日暮云。当日虽然扶病去，来书已是细成文。\n"}
{"title": "赠人戍襄阳", "industry": "明代", "author": "甘瑾", "content": "\n汉水荒城外，频年汗马场。舟车通馈饷，部曲杂耕桑。幕府文书暇，烽楼警逻长。山公有爱将，日醉习池旁。\n"}
{"title": "和陶归鸟", "industry": "宋代", "author": "吴芾", "content": "\n翩翩归鸟，投宿深林。岂无所择，相彼遥岑。厥有嘉树，可以托心。虽逢赫日，终贮清阴。\n"}
{"title": "初春感事", "industry": "宋代", "author": "陆游", "content": "\n一树红梅已半残，破裘也复敌春寒。忍穷过日却差易，负媿终身良独难。活火静看茶鼎熟，清泉自注研池宽。人生乐处君知否？万事当从心所安。\n"}
{"title": "移官淮东别杭州", "industry": "元代", "author": "陈思济", "content": "\n湖上云烟百态新，湖边幽趣属閒身。春风杨子江头路，白首行人又问津。\n"}
{"title": "别民泽后用韵寄兴二首 其一", "industry": "明代", "author": "张诩", "content": "\n知音自古难，何更恨馀生。一曲渔歌罢，满蓑风露清。浮云作聚散，花鸟寄心情。别有处和说，归来问广成。\n"}
{"title": "转轮圣王修行经 其二", "industry": "当代", "author": "钟锦", "content": "\n世运衰穷岂不还，凭谁为转此循环？尔时弥勒如来出，已去将来总一般。\n"}
{"title": "九日登岘山", "industry": "清代", "author": "许传霈", "content": "\n重九登高日，同人到岘山。堂堂怀逸老，红树白云閒。\n"}
{"title": "宴瑶池 其一", "industry": "清代", "author": "朱祖谋", "content": "\n残香飘雾青杨路。处处。押帘花底朱户。无人住。年时几许。销春素。小槽香、真珠红注。摘弦柱。箜篌自作人语。公无渡。西风分付。潮回去。\n"}
{"title": "送德祥四首 其三", "industry": "宋代", "author": "许景衡", "content": "\n好去张公子，依然别后深。霜清风槭槭，野旷马骎骎。奕世皆荣问，连枝复好音。青云多意绪，宁复故人心。\n"}
{"title": "种德堂", "industry": "宋代", "author": "吴芾", "content": "\n我本农家世贱贫，一门相继亦簪绅。当知来处非今日，莫学诗人只为身。\n"}
{"title": "赠潘守愚思质昆弟 其三", "industry": "清代", "author": "罗有高", "content": "\n太息南郭人，三悲而日远。端蓍得潜龙，空林安静偃。行义会有适，早计怨岁晚。咄哉殷深源，名浮坐自蹇。\n"}
{"title": "颂古一百首 其八十五", "industry": "宋代", "author": "释智愚", "content": "\n评漫学屠龙，人言枉费工。自非亲到者，难与论穷通。\n"}
{"title": "眼儿媚·庚戌七夕", "industry": "近代", "author": "黄侃", "content": "\n露寒香湿夜无声。细语礼双星。神仙有分，便教沦谪，绝胜无情。去年今夜无穷意，曾与证深盟。西风又起，秋河不动，空照云屏。\n"}
{"title": "游普陀岩", "industry": "明代", "author": "詹一惠", "content": "\n寻真郭外陟层巅，古洞仙岩别有天。风度松音随去鸟，涧通人迹溅鸣泉。登临聊发开尊兴，习静偏宜枕石眠。更喜山灵飞雨泽，黍苗应候绿芊芊。\n"}
{"title": "赠禧上人", "industry": "宋代", "author": "毛滂", "content": "\n此寺昔荒寒，蠹黑相撑支。世尊窘风雨，钟磬出茅茨。吾祖过而慨，开橐为营之。一理黄金宫，突兀清江湄。其徒则以安，其道犹远而。吾游童且白，仅乃见此禧。譬如蒿艾中，蔚然得江蓠。昂藏老鹤骨，劲瘦寒松枝。宴坐了无营，孤香对逶迤。海涛走窗槛，江云翔屋楣。全收眼界胜，閴与人境辞。吾方迫远游。未可分清怡。\n"}
{"title": "江城子 五月十二寿万拙齐", "industry": "元代", "author": "谢应芳", "content": "\n去年今日泻天瓢。水滔滔。断蓝桥。阻我群仙，鸾鹤赴蟠桃。独有商羊偏喜雨，跳且舞，上山椒。今年南极见丹霄。射金蕉。瑞光摇。浇去胸中，磊块尽＊＊。莫厌琵琶弹旧曲，长听取，郁轮袍。\n"}
{"title": "赋山茶示陈慧甫三首", "industry": "宋代", "author": "张明中", "content": "\n老叶莍红为怯冬，却将醉脸对东风。丹砂一夜匀千萼，造化如何不费工。\n"}
{"title": "两甥", "industry": "当代", "author": "杨雪窗", "content": "\n荆璞自足珍，连璧信奇绝。聒耳闻啁啾，雏凤出丹穴。小者过初度，十五月圆缺。怯生脱舅抱，置地兴难遏。张臂驰欲翱，蹒跚失一蹶。憨然坐向隅，至乐不可夺。大者近四龄，座客识瓜葛。绕屋驾小车，骋若山川阔。阿爷在南粤，神游万里达。安知肉食鄙，盘飧任饕餮。吾归相与俦，旅抱暂堪悦。转眄去飘忽，征路入磨涅。\n"}
{"title": "扬子二首", "industry": "宋代", "author": "王安石", "content": "\n道真沉溺九流浑，独泝颓波讨得源。岁晚强颜天禄阁，只将奇字与人言。\n"}
{"title": "孙徵君祠", "industry": "清代", "author": "周际华", "content": "\n岿然乔岳像，耆宿更谁尊。道脉薪传火，丛祠竹满门。著书今尚在，种柳已无存。寂寞南村路，云礽几代孙。\n"}
{"title": "望宸阁雪后", "industry": "宋代", "author": "韩琦", "content": "\n重阴初释六花残，试倚危栏一望看。魂爽顿如居物外，句新难得上毫端。酒收豪席珊瑚碎，风刮仙盘沆瀣乾。化就兜罗绵世界，鹫宫高插白云寒。\n"}
{"title": "半径庐居语父老 其一", "industry": "唐代", "author": "陈元光", "content": "\n寒猿号岭表，添我哭声哀。万浦驱潮至，愁连拨不开。二州诸父老，百里载牲来。窍竁成堆玉，坊戎未砌阶。菜芜间半径，金石耀双台。感怆千秋恨，期消四境埃。阴扶祈大母，显相赖殊才。兽舞梁山下，龙眠潮海涯。三杯酬地杰，一杖陟山回。环拜诸公罢，拈香奠晚罍。\n"}
{"title": "折杨柳", "industry": "宋代", "author": "李龏", "content": "\n万里边城地，垂杨二月春。年华枝上见，日暮客愁新。露叶疑啼脸，风花思舞巾。玳梁谁道好，持此寄情人。\n"}
{"title": "送白守戎暂返雷阳", "industry": "明代", "author": "林熙春", "content": "\n海上波恬却有因，祇从白起是前身。旌旂闪烁龙蛇阵，号令风霆虎豹臣。数载枕戈方报主，一朝分袂转愁人。圣朝正切思贤将，愿斩单于更画麟。\n"}
{"title": "和酬简九成", "industry": "元代", "author": "梁寅", "content": "\n蜀郡名家贤俊多，君才自合置銮坡。云门琴瑟弦须练，玄圃球琳石可磨。雨过春洲采芳杜，月明山舍对垂萝。相思日夕期相见，共乐时清渐息戈。\n"}
{"title": "拟古", "industry": "清代", "author": "周炤", "content": "\n鸳鸯固友禽，鹦鹉亦珍鸟。屏栏与池塘，哀乐各昏晓。鹦鹉语鸳鸯，飞鸣何缭绕。情多恐不祥，怨重将毋扰。我闻太息之，衾裯正微渺。凄然欲向谁，彼姝矜窈窕。\n"}
{"title": "御街行·霜风渐紧寒侵被", "industry": "宋代", "author": "佚名", "content": "\n霜风渐紧寒侵被。听孤雁、声嘹唳。一声声送一声悲，云淡碧天如水。披衣告语：雁儿略住，听我些儿事。塔儿南畔城儿里，第三个、桥儿外，濒河西岸小红楼，门外梧桐雕砌。请教且与，低声飞过，那里有、人人无寐。\n"}
{"title": "赠兵部尚书鲁肃简公挽词三首 其二", "industry": "宋代", "author": "宋庠", "content": "\n昔事重明邸，俄陶万物钧。专怀长孺直，终损武侯神。舟壑先成夜，桃蹊遂不春。惟馀丽牲刻，终古志名臣。\n"}
{"title": "送黄武赴黄梅知县", "industry": "明代", "author": "罗亨信", "content": "\n外台赞理著英声，超擢重瞻沐宠荣。百里郎官昭列宿，一方士庶仰华旌。承流宣化需贤俊，制锦烹鲜属老成。邑令亲民今古重，好摅忠荩答皇明。\n"}
{"title": "和西皋刈稻吟三首 其三", "industry": "明代", "author": "朱朴", "content": "\n刈稻西畴上，看山野树根。辍耕怜犊瘦，投饵笑鱼吞。奄忽岁年暮，凄其霜露繁。田园莽秋色，松菊几家存。\n"}
{"title": "玉楼春（同官载酒为叔母寿次韵为谢时自潼过遂）", "industry": "宋代", "author": "魏了翁", "content": "\n射洪官酒元曾醉。又六十八年重至。长江驿畔水如蓝，也应似、向人重翠。人生岂必高官贵。愿长对、诗书习气。陶家髻子作宾筵，有如个、嘉宾也未。||\n"}
{"title": "寄潘章甫二首 其二", "industry": "明代", "author": "陶安", "content": "\n总角真英物，回头已壮龄。文生新句语，动合旧仪刑。腊雪松梅在，朝槃菽粟馨。圣模勤玩索，吾老重叮咛。\n"}
{"title": "和伯明大理舟中见寄时考满南还", "industry": "明代", "author": "顾清", "content": "\n岐路长亭复短亭，斜阳望尽草犹青。忽惊锦字云中下，如见兰舟柳外停。西省綵衣人似玉，北堂眉寿鬓初星。邻盟定许重来续，梦里时时接凤翎。\n"}
{"title": "九月廿七日", "industry": "元代", "author": "陶宗仪", "content": "\n九月三旬里，浑无几日晴。轩墀檐雀浴，农室灶蛙鸣。点滴疑天漏，汪洋觉地平。烟蓑樵水稻，此去若为生。\n"}
{"title": "题顺宁壁 其四", "industry": "宋代", "author": "王遂", "content": "\n小日寒窗共赋文，一时洛下看机云。自知只道归耕手，不比斯人解致君。\n"}
{"title": "寄吴少溪宫录七十 其二十 山中逢吴阊薛文学是韩宗伯丈门人附书问讯", "industry": "明代", "author": "于慎行", "content": "\n坐中有客自南州，为问传经忆昔游。别日埙篪三殿草，归来云树五湖舟。春山见月频疑梦，远道缄书倍结愁。欲识瀛洲图画里，同时强半雪盈头。\n"}
{"title": "和邵有初郊行", "industry": "元代", "author": "刘诜", "content": "\n久冻馀趺坐，初晴偶意行。花浓惭客鬓，酒薄胜人情。野庙春旗动，山城暮角清。悠悠百年事，倚杖断云横。\n"}
{"title": "盘豆铺南李翁园", "industry": "宋代", "author": "宗泽", "content": "\n李翁卧亭午，春深掩柴荆。忽闻风雨响，疑是勤王兵。\n"}
{"title": "送马挥使运饷还吴", "industry": "明代", "author": "王世贞", "content": "\n仲孺名家子，楼船转饷师。星霜过客传，天地老军麾。才自铜符发，恩凭玉剑知。汉功谁第一，不复数搴旗。\n"}
{"title": "寒食", "industry": "明代", "author": "屈大均", "content": "\n萧条寒食节，蒿里草茫茫。岁月添黄土，英雄聚白杨。报仇寻豫让，驱马渡清漳。辛苦邯郸子，从今老战场。\n"}
{"title": "留别榆关知己", "industry": "明代", "author": "宋登春", "content": "\n促驾远行迈，迢迢事东游。纫兰思楚泽，结荷忆吴洲。岖嵚遵怕麓，迤逦凌燕陬。所历无停迹，居然隘九州。投志在道义，脱剑为谁酬。念子宿昔交，欲去复淹留。\n"}
{"title": "题朱仪中雨图", "industry": "明代", "author": "李东阳", "content": "\n菰丛苍苍集烟渚，山头湿云半为雨。垂萝绕屋茅覆墙，石燕林鸠似相语。桃花落尽梅子黄，南湖北泖俱茫茫。黄泥道路白头浪，知是江南烟水乡。长安溽暑秋过半，雨湿书床尽糜烂。三年诗逋坐盈案，拂君画图为君叹。闭门觅句无人催，呼童卷送休徘徊。君看白石最深处，纸背犹湿青莓苔。\n"}
{"title": "初冬", "industry": "宋代", "author": "陆游", "content": "\n平生诗句领流光，绝爱初冬万瓦霜。枫叶欲残看愈好，梅花未动意先香。暮年自适何妨退，短景无营亦自长。况有小儿同此趣，一窗相对弄朱黄。\n"}
{"title": "南乡子", "industry": "近代", "author": "饶宗颐", "content": "\n山翠近高楼。冷浸寒潭夕照收。错放疏帘风絮入。飕飕。狼藉还教逐水流。往事上眉头。蝶懒人稀客少休。睡起碧天云影暗。飞眸。双燕归来趁暮愁。\n"}
{"title": "题小景山水", "industry": "明代", "author": "王恭", "content": "\n云山迢递树苍苍，春水微茫带野航。欲傍渔郎深隐去，武陵虽好是他乡。\n"}
{"title": "桂花", "industry": "宋代", "author": "刘攽", "content": "\n月中丹桂昔谁栽，经岁光华十二回。正似此花多意思，一番红过一番开。\n"}
{"title": "偈颂二十三首", "industry": "宋代", "author": "释云岫", "content": "\n千岩带雪，万水生冰。今夜寒极岁极，明朝日新日新。山僧禅床角头拂子，长时间挂不犯纤尘。信手拈来，春回大地。展慈容於释迦老子，收怒气於金刚眼晴。只者一著，最妙最灵。今正是时，如何委悉，浩浩尘中寻不见，见无见处却分明。\n"}
{"title": "次喻景山韵", "industry": "宋代", "author": "陈宓", "content": "\n凌寒爱酒谪仙人，一笑能回万壑春。难佩待归天上去，却看桃李媚红尘。\n"}
{"title": "和阎寺丞海云寺", "industry": "宋代", "author": "范镇", "content": "\n春日金田驩且哗，始因民俗好纷奢。管弦齐奏喧闻野，莺燕高飞不在花。雕槛凭时见城郭，回廊行处有烟霞。方塘灵石从来信，不独当年太守誇。\n"}
{"title": "此景", "industry": "宋代", "author": "陈襄", "content": "\n晚崿残霞断，晴空宿霭收。绿鞠天夫远，明月水同流。落叶填秋望，孤碪答旅愁。提壶伴诗笔，独醉庚公楼。\n"}
{"title": "戊戌岁暮", "industry": "明代", "author": "薛始亨", "content": "\n山市犹喧夕已曛，岁残人事各纷纷。桥逢白鹤谈尧代，家乏黄羊似灶君。逋客星霜容易改，草堂蟋蟀不堪闻。嘉平欲向桃津问，何处骑茅上紫氛。\n"}
{"title": "还峰卷为宋太守德完题", "industry": "明代", "author": "谢榛", "content": "\n群山高不极，回合越西城。秋入云根净，霜归石耳清。望中分树色，空外落泉声。地接天台胜，人含太古情。林间孙绰赋，谷口子真耕。处处烟霞动，时时𤠔鹤鸣。几年守真素，一出见平生。莫遣山灵诮，应高黄霸名。\n"}
{"title": "五月八日游北禅师川登塔尽七级仆能三级而已晚过公晦偶作二首 其二", "industry": "宋代", "author": "韩驹", "content": "\n铁锁铜镮一一开，肩舆不问主人来。已登白塔吾休矣，更上红亭子壮哉。世外清欢须邂逅，城头落日共徘徊。云楼五月沧洲趣，羞杀初无八斗才。\n"}
{"title": "穷居", "industry": "宋代", "author": "陆游", "content": "\n阨穷心自乐，寂寞道常尊。老病频辞客，嬉游不出村。淖糜均列鼎，徒步当华轩。不但终吾世，犹堪遗子孙。\n"}
{"title": "邓尉探梅舟中同惠仲儒程筠轩作 其四", "industry": "清代", "author": "元璟", "content": "\n夕阳明灭乱山椒，水畔寒香阵阵飘。何必更寻花处看，销魂只在虎山桥。\n"}
{"title": "因在秀州寄王道夫诗三首 其一", "industry": "宋代", "author": "叶适", "content": "\n衮衮红尘五月留，来时落木不胜秋。只今春事浓如许，万里沧浪又一舟。\n"}
{"title": "游圭峰次覆白沙韵呈刘可大年兄 其一", "industry": "明代", "author": "陈经纶", "content": "\n玉台不减雨花台，惹得游人数往来。绿幄浓阴松与竹，浮云山势暗仍开。疏钟几杵僧初饭，啼鸟一声月在梅。此景此情谁悟得，豪吟偏喜数人陪。\n"}
{"title": "会昌号湘江岸有小岘亭癸卯六月与瑞金吴丞饮", "industry": "宋代", "author": "曾丰", "content": "\n占断江西景，临川拟岘台。今犹千里隔，我更几时回。幸此亭相似，非公坐莫陪。古今随水去，风月送诗来。\n"}
{"title": "平江太守侍郎王公挽词三首 其三", "industry": "宋代", "author": "孙觌", "content": "\n通德门中见，长安道上逢。虚名惭荐鹗，喜色看乘龙。流落湘江魄，崎岖楚市舂。相看青眼旧，独有后凋松。\n"}
{"title": "老宫人", "industry": "宋代", "author": "武衍", "content": "\n侍辇观花上苑春，太皇宣索凤笙频。如今犹记当时曲，对谱閒教小内人。\n"}
{"title": "贺新郎五十八首 其二十二", "industry": "清代", "author": "蒋士铨", "content": "\n三爵陶然矣。君魆把、骊珠一串，纳吾怀里。醉坠寒江光满抱，险被灵胥攫视。谁撒下、珊瑚网起，一十三行真本在，衍波纹、绉了桃花纸。衣篝炙、自料理。挑灯细读乌阑字，为师友行歌坐泣，缠绵若此。小雅离骚存别派，幻出情仙侠鬼。便仙鬼、也须愁死。云锦为裳心作剪，浅人看、但解呼才子。吾不语、闷而已。\n"}
{"title": "池边梅花一株盛开", "industry": "宋代", "author": "王炎", "content": "\n天外青鸾不复归，萧萧短发日成丝。寒梅不管人憔悴，故著新花满旧枝。\n"}
{"title": "侯家行乐词 其三", "industry": "清代", "author": "钱澄之", "content": "\n十里香车尽内妆，侯家小女嫁亲王。雕鞍宝盖明珠络，幔挂珊瑚五尺长。\n"}
{"title": "清平乐 大明寺双楠", "industry": "当代", "author": "熊盛元", "content": "\n盘根得地，涧底双龙睡。怪道空山无鬼魅，亘古霜锋长淬。藓阶骚魄深埋，千年我又重来。撷取神光归去，故园珠孕灵胎。\n"}
{"title": "次韵叶文范训导见寄二首 其一", "industry": "元代", "author": "陈镒", "content": "\n骚客携书过远林，日长无事称闲心。路通岩寺僧供茗，树合山亝鹤听琴。两处怀思怜近别，一封书札寄新吟。玉溪风月浑如旧，应念青青竹数寻。\n"}
{"title": "赐观灯诗五首　永乐二十年正月十五日进 其五", "industry": "明代", "author": "邓林", "content": "\n弱水还琼岛，星桥驾碧虚。九重天近处，一岁月圆初。胜景看逾好，新诗画不如。微臣逢盛事，献颂愧才疏。\n"}
{"title": "望江南 其三 柳", "industry": "宋代", "author": "王琪", "content": "\n江南燕，轻扬绣帘风。二月池塘新社过，六朝宫殿旧巢空。颉颃恣西东。王谢宅，曾入绮堂中。烟径掠花飞远远，晓窗惊梦语匆匆。偏占杏园红。\n"}
{"title": "久不得张乔消息", "industry": "唐代", "author": "郑谷", "content": "\n天末去程孤，沿淮复向吴。乱离何处甚，安稳到家无。\n\n树尽云垂野，樯稀月满湖。伤心绕村落，应少旧耕夫。\n"}
{"title": "早起", "industry": "宋代", "author": "杨万里", "content": "\n黄菊花繁依旧臞，牡丹叶落恰如枯。霜中蚱蜢冻欲死，紧抱寒梢不放渠。\n"}
{"title": "奉寿大学士洪都张公四首 其四", "industry": "明代", "author": "胡应麟", "content": "\n赤舄双瞻傍紫宸，华夷谁不羡经纶。安危一代徵王佐，侍从三朝识帝臣。异日才名金騕袅，当年形貌石麒麟。閒云极目匡庐畔，能忆玄亭问字人。\n"}
{"title": "偈颂六十五首 其三十", "industry": "宋代", "author": "释普济", "content": "\n一天星斗大家看，独有渠侬见处偏。打失眼睛拈得口，至今脚下黑漫漫。\n"}
{"title": "题大明寺", "industry": "宋代", "author": "仲并", "content": "\n招提隐松桂，远在城一隅。我来岁云暮，天寒气象殊。寓目得佳趣，百念如涤除。及此斋时钟，箪瓢慰吾臞。丈室曦未来，香篆沈熏炉。聊施济胜具，未暇学跏趺。缓步大明寺，山光佳有余。郊原自春色，物意如相娱。习公四海士，豪气编虎须。邂逅偶倾盖，清游邀我俱。相从得二谢，笑语寄歌呼。\n"}
{"title": "天命三首 其二", "industry": "近代", "author": "吴未淳", "content": "\n自乏驱穷术，谁传却老方。烦忧来故故，岁月去堂堂。贫觉亲朋远，衰令道业荒。无端身外事，未死讵能忘。\n"}
{"title": "朝云墓十首次孙西庵先生韵 其一", "industry": "明代", "author": "何绛", "content": "\n自今歧路各西东，事与浮云失故踪。已觉逝川伤别念，更来清镜促愁容。星霜渐见侵华发，火影应难到洞宫。最是不堪回首处，隔江吹篴月明中。\n"}
{"title": "声声慢", "industry": "宋代", "author": "仇远", "content": "\n藏莺院静，浮鸭池荒。绿阴不减红芳。高卧虚堂。南风时送微凉。游鞯践香未遍，怪青春、别我堂堂。闲里好，有故书盈箧，新酒盈缸。\n\n只怕吴霜侵鬓，叹春深铜雀，空老周郎。弱絮沾泥，如今梦冷平康。翻思旧游踪迹，认断云、低度横塘。离恨满，甚月明、偏照小窗。\n"}
{"title": "烛影摇红", "industry": "宋代", "author": "王重", "content": "\n烟雨江城，望中绿暗花枝少。惜春长待醉东风，却恨春归早。\n\n纵有幽情欢会，奈如今、风情渐老。凤楼何处，画阑愁倚，天涯芳草。\n"}
{"title": "利瓦伊桢使君自金华修讯且惠山资有谢", "industry": "明代", "author": "王世贞", "content": "\n春来萝薜媚深幽，猿饮鸿栖何所求。但得音书贤十部，宁将筐篚累诸侯。山驱白石堪修馈，水酿清溪足破愁。若使郑公重仗钺，还从竹马候江头。\n"}
{"title": "萤", "industry": "近代", "author": "黄仁基", "content": "\n林梢月色昏，田父归相语。萤火入茅茨，明朝盈尺雨。\n"}
{"title": "承谭府史若骥春日赣州之作因赋绝句八首奉答 其二", "industry": "明代", "author": "刘崧", "content": "\n潇洒谭郎玉不瑕，解吟江上白桃花。尚书点笔亲题和，幕下何人许共誇。\n"}
{"title": "复州十咏 其二", "industry": "清代", "author": "多隆阿", "content": "\n地志详查记未讹，一州形胜入包罗。山连北界花椒岛，水绕东陲毕里河。户尚淳良污俗少，人敦礼让古风多。年年倘有丰年庆，四野应听击壤歌。\n"}
{"title": "季夏病中，喜仲衡侄携第四姬见过，即次其重题革堂韵五首 其三", "industry": "清代", "author": "林朝崧", "content": "\n与人闲事竟何如，闻说傍观窃笑余。险阻偶经沧海浪，寒喧几绝故人书。渐高周赧台头债，方觅陶潜月下锄。消尽向来轻侠气，而今真侣汴溪鱼。\n"}
{"title": "《日下旧闻考》题辞", "industry": "清代", "author": "乾隆", "content": "\n曾赋皇都与帝都，若兹形胜古今无。金迁元复其久矣，明筑清修滋盛乎。御园法宫诚富此，返淳还朴益殷吾。论成知过渊衷写，更励聰听奕叶图。\n"}
{"title": "沁园春 题王山长小像", "industry": "清代", "author": "陈维崧", "content": "\n己卯之秋，余甫成童，流观简编。见诸省贤书，楚材最妙，于中杰作，数子尤传。旧雨石霞，金昆亦世，先后同吟杕杜篇。昭邱上，只思君不见，君在谁边。相逢各已华颠。算燕市论交亦偶然。叹破砚枯琴，此间孤冷，豪丝脆管，别屋夭妍。三尺生绡，一泓冰雪，貌尔萧疏老郑虔。掀髯笑，笑人间何限，图画淩烟。\n"}
{"title": "赵北口 其二", "industry": "清代", "author": "翁方刚", "content": "\n蟹簖湾湾罫布棋，霜空老柳照横漪。枯萍折苇萧寥意，转胜浓云蘸翠时。\n"}
{"title": "齐藉田乐歌 飨神歌", "industry": "南北朝", "author": "江淹", "content": "\n琼斝既饰。绣簋以陈。方燮嘉积。永毓宵民。\n"}
{"title": "赞法海真", "industry": "宋代", "author": "释宗杲", "content": "\n廓圆通门，续云门派。燕坐胡床，虎视百怪。佩毗卢印，推伏魔外。一句当阳，电光非快。不动道场，而入三昧。赞之毁之，俱遭白癞。\n"}
{"title": "题严良医山水小景", "industry": "明代", "author": "李昌祺", "content": "\n鳌簪耸沧海，芙蓉飘紫烟。画工运思极精妙，毫端巧夺造化权。连峰特巘各殊态，一一幻出皆天然。恍疑嶙峋绝顶最高处，参术错落根如拳。气凡肉重莫能即，何由飞步凌其巅。山中之人，纫兰佩荃，濯足涧底，振衣风前。晨兴霞疗饥，宵寝云伴眠。遨游不入五侯宅，偃蹇只听双崖泉。清流曲折相洄沿，种得杏成花满川。乱红缤纷坠漪涟，鸟啼鱼跃春景妍。是谁闲泛溪上船，尽日独玩芳树边。岂若茅亭老叟抱膝坐，语笑简默精神全。小奚捧杖心静专，新梳绿发双髽联。林收雾霭寺突兀，桥横木石湍潺湲。异哉世上有此境，便思问舍仍求田。酌君橘叶井，洗我肠胃膻。聊依松柏岁寒社，庶引桑榆衰暮年。\n"}
{"title": "战后长沙喜晤李苏斋丈", "industry": "近代", "author": "彭靖", "content": "\n熊湘兵甲初收后，破涕相逢鬓渐斑。何幸贼中全骨肉，却怜劫里换江山。楼头烟雨温前梦，座上衣冠认旧颜。但愿胜游随步履，吟风长在翠微间。\n"}
{"title": "宗之惠梅窠水玉笺", "industry": "宋代", "author": "许棐", "content": "\n百幅吴冰千蕊雪，对吟终日不成诗。忆君同在孤山下，商略春风弄笔时。\n"}
{"title": "滇南即事 其一", "industry": "明代", "author": "童轩", "content": "\n自昔梁州域，西南路尽通。碧鸡名岫远，金马故关雄。罗妇裙花布，蒲蛮臂柘弓。圣恩同覆载，处处乐时丰。\n"}
{"title": "惊闻汶川大地震", "industry": "当代", "author": "傅义", "content": "\n鬼哭神嚎日月悲，山崩地坼孰为之。余波竟及三千里，援手无分廿四时。万众焦心盼延喘，八方全力救燃眉。高谈人本应兑现，首辅挥师共履危。\n"}
{"title": "东城", "industry": "宋代", "author": "王安石", "content": "\n昔予出东城，初见垄上耕。忽忽日北至，岁月良可惊。虽云一草死，万物尚华荣。谁能当此时，叹息微阴生。\n"}
{"title": "和李司勋过连昌宫", "industry": "唐代", "author": "韩愈", "content": "\n夹道疏槐出老根，高甍巨桷压山原。\n\n宫前遗老来相问，今是开元几叶孙。\n"}
{"title": "大还丹口诀", "industry": "唐代", "author": "罗公远", "content": "\n世人不知丹有神，试吃狼毒必害人。将知世上有善恶，何不将身近善邻。女娲鍊得五常气，变化成形补天地。三十六算世间知，七十二石列具位。天得一而能长，地得一而方久。金得火而转精，木成炭而不朽。故知唯鍊唯精，大还如何不有？凝我神，定我心，志精可以成黄金。河车本向铅中取，姹女还须汞里寻。傍思之物谩周彰，太一出水入公量。淮南调鼎彭祖尝，得道同归不死乡。固济精研须缄密，一文一武莫疏失。釜下唯铺渌海盐，炉中少用榑桑日。紫烟碧焰喷人香，赫奕鱼鳞透日光。须同魏伯云中去，莫学姮娥月里藏。酆都落名天府记，地下阴官大怖畏。兵刃水火不能忤，何但虫蛇兼虎兕。亭亭金骨皆坚牢，郁郁绿身遍绿毛。曾观东海几回变，数度曾偷王母桃。乘龙驾鹤倾城市，驱策雷公使神鬼。七日应归缑氏山，千年少别辽东水。道是易，亦大难，青龙白虎自相盘。阴车湿，阳车乾，夫妻相对卦中安。四方未住沾颜色，五个王侯尽罢官。\n"}
{"title": "重叹", "industry": "宋代", "author": "董嗣杲", "content": "\n心知天地厌羁留，痴坐忘言不点头。活脱世间泥塑样，痴贻江表陆沉羞。思仙廨竹招苍凤，学老溪梅缚翠虬。岁晚说归何所待，厚颜安足耻时流。\n"}
{"title": "送李珍分教徐州", "industry": "明代", "author": "杨旦", "content": "\n才华蚤岁播芳誉，新沐恩光入古徐。山抹晴云青杳霭，雨肥官柳绿扶疏。优游绛帐谈经后，感慨黄楼览胜馀。吾弟相逢凭寄语，归期准拟在冬初。\n"}
{"title": "谢许判官惠茶图茶诗", "industry": "宋代", "author": "文同", "content": "\n成图画茶器，满幅写茶诗。会说工全妙，深谙句特奇。尽将为远赠，留与作闲资。便觉新来癖，浑如陆季疵。\n"}
{"title": "滟滪堆", "industry": "宋代", "author": "范成大", "content": "\n滟滪之石谁劖镌，恶骇天下形眇然。客行五月潦始涨，但见匹马浮黄湍。时时吐沫作濆淖，灂灂有声如粥煎。蜀江西来已无路，凿山作浍方成川。瞿唐之口狭如带，乃欲纳此江漫漫。奔流下赴故偪仄，汝更争道当其前。舟师欹倾落胆过，石孽水祸吁难全。山川丘陵皆地险，惟此险绝馀难肩。东坡笔端喙三尺，愿与作赋评嘲喧。云非此石峡更怒，臼头忽作倾城妍。我从巫山飞一棹，欢喜偶脱蛟龙涎。是非信否未暇诘，且上高斋清昼眠。\n"}
{"title": "斗百花·满搦宫腰纤细", "industry": "宋代", "author": "柳永", "content": "\n满搦宫腰纤细，年纪方当笄岁。刚被风流沾惹，与合垂杨双髻。初学严妆，如描似削身材，怯雨羞云情意。举措多娇媚。争奈心性，未会先怜佳婿。长是夜深，不肯便入鸳被。与解罗裳，盈盈背立银釭，却道你但先睡。\n"}
{"title": "邯郸客二首 其一", "industry": "明代", "author": "张元凯", "content": "\n邯郸侠客长安游，青楼要入弹箜篌。单车使者来附耳，对酒不言心自筹。\n"}
{"title": "种树", "industry": "清代", "author": "蒋春霖", "content": "\n长养待春晖，他年尽百围。疏行容远岫，密意护柴扉。众鸟欣所托，暮鸦寒未归。枌榆故乡物，相见更依依。\n"}
{"title": "商子华谣", "industry": "魏晋", "author": "佚名", "content": "\n石里之勇商子华。暴虎见之藏爪牙。\n"}
{"title": "清平乐 京师槐花", "industry": "当代", "author": "王引", "content": "\n风怀簌簌，嫩蕊飘珠玉。豆蔻鬓边青未熟，少女十三五六。北漂幕燕生涯，拂衣搔首堪嗟。一枕廿年槐梦，门墙窥见夏花。\n"}
{"title": "拟古诗十九首 其十三 驱车上东门", "industry": "明代", "author": "孙蕡", "content": "\n良辰集宾友，载酒登北邙。百草何离离，高坟被山冈。四野生悲风，夕日寒无光。狐狸穴空圹，稚子觅亡羊。人生寄一世，奄逝若朝霜。高堂与大宅，终作荆棘场。蓬莱隔弱水，仙说成荒唐。及时且行乐，勿用徒悲伤。\n"}
{"title": "十五夜与朝宗对月把酒朝宗屡怀归因赋二首 其二", "industry": "宋代", "author": "吴芾", "content": "\n雾捲云收月迸光，一时烦浊变清凉。怪来坐上深无暑，疑是山间已有霜。老去岂期身尚健，閒中且以酒为忙。故人若也坚辞醉，忍负良宵月满床。\n"}
{"title": "谢茂先家藏王禧伯疏林沐雨图", "industry": "元代", "author": "杨弘道", "content": "\n伸臂才能引卷窥，修篁如截叶低垂。行云不散山堂暮，常记钩窗卧看时。\n"}
{"title": "赠索暹将军", "industry": "唐代", "author": "王建", "content": "\n浑身著箭瘢犹在，万槊千刀总过来。轮剑直冲生马队，\n\n抽旗旋踏死人堆。闻休斗战心还痒，见说烟尘眼即开。\n\n泪滴先皇阶下土，南衙班里趁朝回。\n"}
{"title": "苏幕遮 咏秋海棠和外", "industry": "清代", "author": "张学典", "content": "\n嫩舒红，轻剪翠。拂拭新妆，一种天然媚。浅晕胭脂凝宿醉。力怯凭阑，香梦初惊起。映残霞，笼晓雾。娇态含情，欲语还羞吐。自是月中丹桂侣。一夜金风，吹向瑶阶聚。\n"}
{"title": "端午自乐温往垫江道中作", "industry": "宋代", "author": "阳枋", "content": "\n端午人间拟醉眠，旅情茅店独萧然。起寻诗句记佳节，万里无云月满天。\n"}
{"title": "偈颂七十一首 其五十六", "industry": "宋代", "author": "释了惠", "content": "\n陪尽老精神，杯盘越样新。谁知村店酒，难劝御楼人。\n"}
{"title": "送元遂上人归钱唐", "industry": "唐代", "author": "李频", "content": "\n白衣游帝乡，已得事空王。却返湖山寺，高禅水月房。\n\n雨中过岳黑，秋后宿船凉。回顾秦人语，他生会别方。\n"}
{"title": "寄恽宪副功甫", "industry": "明代", "author": "邵宝", "content": "\n八载荆南使，忧勤欲白头。歌声斫地剑，行色济川舟。岁月空成晚，江湖况及秋。平生范老记，一读一登楼。\n"}
{"title": "海棠七首", "industry": "宋代", "author": "刘克庄", "content": "\n范公蜀西曲，陆老剑南诗。子美渠曾道，渊材辈岂知。\n"}
{"title": "次韵西湖竹枝词 其一", "industry": "元代", "author": "丁复", "content": "\n上塘杨柳下塘阴，阿郎爱人不爱金。塘水西流东入海，水深不似阿侬深。\n"}
{"title": "玉楼春·别后不知君远近", "industry": "宋代", "author": "欧阳修", "content": "\n别后不知君远近。触目凄凉多少闷。渐行渐远渐无书，水阔鱼沉何处问。夜深风竹敲秋韵。万叶千声皆是恨。故欹单枕梦中寻，梦又不成灯又烬。\n"}
{"title": "大风下蛟门", "industry": "清代", "author": "姚燮", "content": "\n同舟十九人，同命视同尘。下漈蔽龙垒，高天埋日轮。险来宁及悔，心在置吾身。网得珊瑚贵，何如去负薪？\n"}
{"title": "鸡声", "industry": "清代", "author": "郑鹏云", "content": "\n灯窗结伴感闻鸡，戒旦年来累小妻。万里雄心频起舞，五更残梦促羁栖。板桥迹印留鸿爪，函谷关开趁马蹄。绛帻有人同报晓，霜华满地月轮西。\n"}
{"title": "咏梅和斗全己丑人日", "industry": "当代", "author": "熊东遨", "content": "\n与雪偕来自守时，冰怀元不要人知。多情柳眼休相觑，属意平生只有诗。\n"}
{"title": "寄宋国宝 其二", "industry": "宋代", "author": "许景衡", "content": "\n画船重过谷城闉，撞著人人问子真。闻道诗书元有意，莫嫌州县尚劳神。一樽何日能如约，五斗而今亦为贫。关塞尘沙骑瘦马，故园花柳一番新。\n"}
{"title": "留别文石书院诸生", "industry": "清代", "author": "胡健", "content": "\n学舍难忘结构深，杖藜时听读书音。虽无韩子兴潮化，具有文翁教蜀心。杼柚终当成锦绣，鸳鸯尤冀度金针。诸生勉矣终如始，文石辉煌尽国琛。\n"}
{"title": "表弟章廷评得象知邵武军归化县", "industry": "宋代", "author": "杨亿", "content": "\n几年索米住京师，新得东堂桂一枝。宰邑弦歌循吏政，还乡鸡黍故人期。于公阴德知终大，万石家风喜不衰。毛义动容初捧檄，太邱积德旧刊碑。甘棠二纪民犹爱，苦檗三年吏不欺。桑梓经过身昼锦，庭闱扶侍鬓垂丝。元方惠化传遒铎，令伯欢心献寿卮。邦境中分同鲁卫，政声相应似埙篪。尝思竹马游从日，又见风鹏奋击时。执手勉君勤素业，归来更直凤凰池。\n"}
{"title": "闷歌行十二首 其二", "industry": "宋代", "author": "杨万里", "content": "\n同列诸公总劝予，归时切莫过重湖。婺源五岭祁门峡，今是危涂是坦涂。\n"}
{"title": "麦舟图歌", "industry": "元代", "author": "刘基", "content": "\n我马饱粟兮彼食不詜秕糠。我麦满舟兮彼无以送其死亡。我忽见兮哀不能忘。推以与之兮我心乃康。我闻在昔兮有虞夏商。一夫百亩兮家有稻与梁。生不饿殍兮死有藏。呜呼今不得见兮使我心伤。\n"}
{"title": "吴山人文徵、沈书记锡东饯之虎邱", "industry": "清代", "author": "龚自珍", "content": "\n一天幽怨欲谁谙，词客如云气正酣。我有箫心吹不得，落花风里别江南。\n"}
{"title": "答太守虞察院游仙岩诗", "industry": "宋代", "author": "张继先", "content": "\n累年林下意何长，岩谷风霜亦备尝。俗客不曾交得到，达人应未以为狂。江亭昔造怀宁海，石屋今居似濑乡。谁拎上饶新太守，却因朝谒到山阳。\n"}
{"title": "嘉禾百咏 其三十五 百步桥", "industry": "宋代", "author": "张尧同", "content": "\n旧址依然在，荒墟未百年。还分一桥水，流入几家田。\n"}
{"title": "颂古", "industry": "宋代", "author": "释慧远", "content": "\n静鞭声裹驾头来，紧握双拳打不开。打得开，云压香尘何处是，静鞭声裹驾头来。\n"}
{"title": "次韵赠汤将军", "industry": "明代", "author": "唐顺之", "content": "\n将军妙算古人同，料敌常如在目中。铁骑连营寒映月，楼船跨海夜乘风。玉门烽火今犹急，桂岭珠玑久未通。却笑封侯应有种，看君百战立奇功。\n"}
{"title": "高邮吴司训升原武教谕乡人也诗以送之", "industry": "明代", "author": "韩雍", "content": "\n手栽桃李满盂城，献绩金门荷宠荣。百里儒官司教化，一方人物赖陶成。研朱点易芹香暖，捲幔观澜雨气清。此去休言官独冷，显扬还儗振家声。\n"}
{"title": "声声慢·玄关击拆", "industry": "元代", "author": "刘志渊", "content": "\n玄关击拆，抱一无离，知白守黑藏机。火运清风，三关过海轻吹。化液下成四象，作真汞、低浸华池。功九转，证黄金体就，神室辉辉。显现圆明正相，混人间天上，万变神奇。不有不空，不受垢染成疵。独擅念虚寂照，料本无、一物羁縻。真空用，显轮回颖脱，智剑高提。\n"}
{"title": "闻富郑公少时随侍至此读书景德寺后人为作祠堂因跋余旧诗后以自嘲 其二", "industry": "宋代", "author": "韩驹", "content": "\n海气昏昏又啸风，一杯扶病要时供。三年闭户儿童怪，千古闲情我辈钟。若得黄甘应手种，更求青李莫函封。疏顽自笑将安适，寄谢江山好见容。\n"}
{"title": "过灵岩寺", "industry": "宋代", "author": "吕夷简", "content": "\n净名庵下灵岩路，峻壁层崖倚半空。我爱老僧年八十，一生长住翠微中。\n"}
{"title": "奉和琴冈黄大巡次韵石翁钓台之作因送还朝 其一", "industry": "明代", "author": "湛若水", "content": "\n钓石不知游客老，人人过此一登吟。江门风月江门水，那似琴冈得意深。\n"}
{"title": "题振衣千仞冈", "industry": "明代", "author": "沈周", "content": "\n阳冈振新浴，爽气与秋通。鹤氅照片雪，凤翎开太空。乾坤两长袖，尘土一泠风。热恼下方路，何人高蹈同。\n"}
{"title": "和折子明丈闲居杂兴十首 其七", "industry": "宋代", "author": "赵蕃", "content": "\n未话田园薄，唯关道路长。春风又寒食，多病祇殊方。缅想迎门问，深思暴橐香。无劳谢猿鹤，好为约求羊。\n"}
{"title": "渡江有述", "industry": "明代", "author": "黎遂球", "content": "\n花柳东南映别筵，江涛飘撼渡头船。霄高往见云摩水，地坼功怜木济川。飞鸟欲归停岛树，神鱼将起喷波烟。二仪象阔分吴野，八卦风雄近楚天。潮汐互吞时候转，阴晴中漏雨阳穿。千层激浪俄喧号，一泻湍洄忽沸漩。山立作门排闼过，寺浮如舰与钟悬。回看乍觉人声断，逆渡犹吹帆影前。土俗顿殊城两岸，辰炊隔望渺重渊。中原此去愁多事，枥马频嘶又著鞭。\n"}
{"title": "车驾游天界寺应制", "industry": "明代", "author": "孙蕡", "content": "\n车书浑文轨，海岳献嘉祥。皇风载清穆，王度日隆昌。开岁时丰庆，九域会冠裳。璇文星再纪，五色日重光。顺令下宸游，招摇随西行。灵雨浥驰道，条风清太常。万骑罗长云，千官沸鸣珰。翠华旋地轴，黄道辟天阊。绀殿开祇林，金莲灿上方。百灵俨扈跸，龙象肃周行。于时春始和，淑气播青阳。卿云笼羽盖，瑞旭炫虹梁。多士溢词林，侍从参翱翔。玉音闻謦欬，御翰洒琳琅。赓歌详舜训，文思粲尧章。天颜穆以愉，清宴乐未央。愿言敷圣泽，仁风被八荒。\n"}
{"title": "【般涉调】哨遍", "industry": "元代", "author": "马致远", "content": "\n张玉岩草书自唐晋倾亡之后，草书扫地无踪迹。天再产玉岩翁，卓然独立根基。甚纲纪？胸怀洒落，意气聪明，才德相兼济。当日先生沉醉，脱巾露顶，裸袖揎衣。霜毫历历蘸寒泉，麝墨浓浓浸端溪。卷展霜缣，管握铜龙，赋歌赤壁。【幺】仔细看六书八法皆完备，舞凤戏翔鸾韵美。写长空两脚墨淋漓，洒东窗燕子衔泥。甚雄势！斩钉截铁，缠葛垂丝，似有风云气。据此清新绝妙，堪为家宝，可上金石。二王古法梦中存，怀素遗风尽真习。料想方今，寰宇四海，应无赛敌。【五煞】尽一轴，十数尺，从头一扫无凝滞。声清恰似蚕食叶，气勇浑同猊抉石。超先辈，消翰林一赞，高士留题。【四】写的来狂又古，颠又实，出乎其类拔乎萃。软如杨柳和风舞，硬似长空霹雳摧。真堪惜！沉沉着着，曲曲直直。【三】画一画如阵云，点一点似怪石，撇一撇如展鵾鹏翼。栾环怒偃乖龙骨，峻峭横拖巨蟒皮。特殊异，似神符堪咒，蚯蚓蟠泥。【二】写的来娇又嗔，怒又喜，千般丑恶十分媚。恶如山鬼拔枯树，媚似扬妃按羽衣。谁堪比，写黄庭换取，道士鹅归。【一】颜真卿苏子瞻，米元章黄鲁直，先贤墨迹君都得。满箱拍塞数千卷，文锦编挑满四围。通三昧，磨崖的本，画赞初碑。【尾】据划画难，字样奇，就中浑穿诸家体，四海纵横第一管笔。\n"}
{"title": "妙觉寺三咏 其三 芙蓉", "industry": "宋代", "author": "孙觌", "content": "\n沙际漾浅碧，竹外攲深红。晨光发秾丽，醉脸酣春融。欢华不满眼，荣悴一日中。娟娟泣朝露，槭槭陨夕风。顾我非灵仙，丹砂驻君容。举酒酹其根，明年何处逢。\n"}
{"title": "松滋道中", "industry": "清代", "author": "陈启佑", "content": "\n四围山色里，天气半阴晴。野草有生意，幽禽多好声。炊烟茅屋接，流水小桥平。最喜民风古，机丝轧轧鸣。\n"}
{"title": "龟市告别", "industry": "唐代", "author": "刘道昌", "content": "\n还丹功满气成胎，九百年来混俗埃。\n\n自此三山一归去，无因重到世间来。\n"}
{"title": "诗偈 其四十四", "industry": "唐代", "author": "庞蕴", "content": "\n心若如，神自虚。不服药，病自除。病既除，自见莲华如意珠。无劳事，莫驱驱。智者观财色，了知如幻虚。衣食支身命，相劝学如如。时至移庵去，无物可盈馀。\n"}
{"title": "端午日陪柳严州登千峰榭", "industry": "宋代", "author": "王十朋", "content": "\n偶上千峰榭，遥思八阵台。去年重午日，僚友共衔杯。\n"}
{"title": "二十二日立秋夜行泊林皇港二首 其二", "industry": "宋代", "author": "张耒", "content": "\n吴楚封疆接，东南泽国宽。江流秋日尽，山对暮云闲。囊有离骚赋，头馀骑省斑。前秋聊把酒，一笑且开筵。\n"}
{"title": "尚书左丞赠开府仪同三司邓公挽辞三首", "industry": "宋代", "author": "苏颂", "content": "\n气緼江山秀，人如圭璧温。一登文石陛，遂直紫微垣。论议中司见，谋猷内制存。公孙宿儒誉，垂老上金门。\n"}
{"title": "挽雪林李和父二首 其二", "industry": "宋代", "author": "周密", "content": "\n生际斯文极盛时，乾淳诸老尽心知。四朝菏泽遗民传，千首吴兴处士诗。颇怪渊明生自些，绝怜和靖老无儿。死生遇合真难偶，奇事人传贞曜碑。\n"}
{"title": "竹枝 其一", "industry": "清代", "author": "毛奇龄", "content": "\n十二峰前十二滩。嘈嘈急水渡来难。\n"}
{"title": "望江南 其七", "industry": "清代", "author": "董元恺", "content": "\n茶泉沸，第二擅中泠。旋沫翻成鱼眼动，腾波声作老龙听。涧底觅樵青。\n"}
{"title": "题林进士玉芝西涧小隐", "industry": "宋代", "author": "连文凤", "content": "\n小山寻杖屦，璧水叹荆榛。结屋依泉石，弹冠谢俗尘。伤心天宝事，散发义熙民。芝岭甘幽旷，桃源慕隐沦。田园谋老计，花竹结芳邻。孔孟惟忧道，夷齐不患贫。无官劳远梦，有地著閒身。来往唐冠带，留题汉缙绅。知君易尚在，吾亦守吾真。\n"}
{"title": "赠葛洪亮", "industry": "当代", "author": "胡云飞", "content": "\n一枰三百石，可以九州看。历历阋墙在，悠悠落子难。平时风渐下，壮士意微寒。挂剑西川去，屠龙意暂阑。\n"}
{"title": "园居即事 其四", "industry": "清代", "author": "赵春熙", "content": "\n诚然吾亦爱吾庐，种树莳花趣觉余。谋醉酒资人间字，课儿手写父遗书。披吟自拙谋生计，衫履无华称索居。解得春风无限乐，管教块垒自消除。\n"}
{"title": "玉蝴蝶", "industry": "宋代", "author": "李之仪", "content": "\n以三阕见寄，辄次其韵\n\n坐久灯花开尽，暗惊风叶，初报霜寒。冉冉年华催暮，颜色非丹。搅回砀、蛩吟似织，留恨意、月彩如摊。惨无欢。篆烟萦素，空转雕盘。\n\n何难。别来几日，信沈鱼鸟，情满关山。耳边依约，常记巧语绵蛮。聚愁窠、蜂房未密，倾泪眼、海水犹慳。奄更阑。渐移银汉，低泛帘颜。\n"}
{"title": "后秋思五言五首", "industry": "宋代", "author": "方回", "content": "\n五房十昆仲，独许一身存。今日重阳日，登楼欲断魂。\n"}
{"title": "挽观登使郑尚书", "industry": "宋代", "author": "李曾伯", "content": "\n秉钺岷峨去，分弓淮海游。安危勤阃略，得失假家谋。不易猗兰操，何伤薏苡羞。盖棺公论定，知罪付春秋。\n"}
{"title": "咏史上·项羽", "industry": "宋代", "author": "陈普", "content": "\n倚强恃力却诬天，一样人心万万年。广武十条逃得过，乌江政自不须船。\n"}
{"title": "寿吴彦伦五十", "industry": "明代", "author": "董其昌", "content": "\n新阳回建子，初度叶惟庚。卜筑逃虚意，登楼信美情。无吟非雪曲，有笔梦花生。何必贤良策，平津独晚成。\n"}
{"title": "为杨千里题张倾城夫人所赠茧庐摩印图 其二", "industry": "近代", "author": "黄浚", "content": "\n杨侯馀事工摩印，追琢清新洗瘦顽。钿阁知音韩约素，风流还遣落人閒。\n"}
{"title": "周文都伍伯饶马玄真诸友约钓河豚值雨弗果伯饶复遣人来约答之时玄真文都在病 其一", "industry": "明代", "author": "陈献章", "content": "\n七月十日秋正来，渔翁夜上临江台。斜风细雨不归去，若个玄真安在哉。\n"}
{"title": "题卢忠烈七夕歌真迹后", "industry": "清代", "author": "张又华", "content": "\n宜兴司马坐忧国，七夕歌成涕横臆。一腔忠义欲谁语，搔首青天呼不得。举朝依违杨嗣昌，惟公慷慨赴戎行。枢府何曾识君父，边臣能不死封疆。薄暮出宫廷对罢，严饬孤军列城下。铁骑汹涌卷地来，蜂斗狼争日继夜。是时西兵殊死战，胆大通身一敌万。同心独有杨参军，高监拥兵若旁观。参军乞救向前涂，司马振旆奋一呼。挺身疾斗骑皆奋，手格数人筋力枯。男儿竟作沙场死，俯首安能对薄书。将军已死全军覆，奸相统师明社屋。西风禾黍吹思陵，手把遗诗忍终读。墨沈飞扬意气雄，平原信国将无同。百劫丛中真性在，展卷飒拉来悲风。\n"}
{"title": "偈六十三首", "industry": "宋代", "author": "释道宁", "content": "\n人天普集，龙象交参。大事全彰，云何不顾。须待提纲举要，鼓唱玄风。蔟锦攒花，以为谛当。都无所益，枉费心机。奈缘中下之流，无由凑泊。\n"}
{"title": "和运司园亭 其六 翠锦亭", "industry": "宋代", "author": "丰稷", "content": "\n檐外列修木，凛凛正人气。有德必有文，烂兮五色备。岂同夭韶花，弄春张绣被。须信轮囷材，堪为万乘器。\n"}
{"title": "鹧鸪天", "industry": "宋代", "author": "朱淑真", "content": "\n独倚阑干昼日长。纷纷蜂蝶斗轻狂。一天飞絮东风恶，满路桃花春水香。 当此际，意偏长。萋萋芳草傍池塘。千钟尚欲偕春醉，幸有与海棠。\n"}
{"title": "谢吴总兵赠白苧帏", "industry": "明代", "author": "王世贞", "content": "\n不须元帅武帐，敢学中郎绛帏。领取新秋白苧，睡醒瑶台露晞。\n"}
{"title": "雪后次西峰韵二首 其二", "industry": "明代", "author": "陆深", "content": "\n独上高楼望雪峰，有人卧雪伴长松。不知门外停车盖，铁被觚棱睡正浓。\n"}
{"title": "主人租渔船载诸诗友出东海随渔夫捕鱼，竟日而返，得诗四首 其四", "industry": "当代", "author": "陈仁德", "content": "\n烟波渺渺总虚无，说到麻姑信也乎。海上扬尘非妄语，频年已见大河枯。\n"}
{"title": "丙午公车北上二首 其一", "industry": "明代", "author": "何吾驺", "content": "\n慷慨出门去，辞亲独北征。朔风生别思，飞鸟送寒声。岂少斑衣恋，翻怜禄养情。淩云如见问，何日是归程。\n"}
{"title": "水石赞", "industry": "宋代", "author": "释智愚", "content": "\n非水石可凭，非音声所及。花笑鸟啼，圆通證入。\n"}
{"title": "临轩曲 其十二", "industry": "清代", "author": "钱澄之", "content": "\n分衡早敕玉堂仙，夜半帘前忽放还。独召阁臣留便殿，堂餐直被禁中传。\n"}
{"title": "蹴球行", "industry": "清代", "author": "陈景元", "content": "\n十月严霜至月雪，长安城河冻如铁。骐骥空余绝足能，鹰鹯远避阴风烈。羽林健儿不骑马，短后衣裳正轻跨。毳毛白黑各分曹，蹴踏层冰争白打。来如奔电流光赤，去若飘风走飞石。后羿弯弓九日沈，宜僚运掌双丸掷。奋袂喧呼不自知，断筋折骨何能惜。本是寻常旧相识，一朝攘夺如仇敌。逞雄作气贵持盈，性命此际鸿毛轻。倏尔赵军立汉帜，下风稽首甘输诚。平生未授缚鸡力，龙渊在匣神光匿。白首下帷诚可怜，相对无言三叹息。\n"}
{"title": "经龙潭故里", "industry": "明代", "author": "蒋主孝", "content": "\n青山望不极，古木下斜阳。野水呼船渡，村醪倩客尝。亲朋俱旧识，富贵两相忘。好约诸年少，看花引兴长。\n"}
{"title": "雨后偶成", "industry": "清代", "author": "戴亨", "content": "\n庭前新雨歇，把卷思无端。明月露松隙，草虫鸣夜阑。诗文随我贱，肝胆向人寒。薄劣从浮世，幽偏觅古欢。\n"}
{"title": "送外子于役秦中", "industry": "清代", "author": "刘韵", "content": "\n壮矣此行役，横腰佩太阿。探奇历西岳，陟险渡黄河。风雪关前重，豺貙塞外多。归期宜早决，堂上鬓双皤。\n"}
{"title": "浣溪纱六阕 其一", "industry": "近代", "author": "刘鹏年", "content": "\n便得重逢路恐迷。无情有恨独怜伊。天涯回首一沾衣。谁遣惊鸿空照影，似闻飞絮已成泥。夕阳红到粉墙西。\n"}
{"title": "春莫同社会饮张园小楼分韵得飞字", "industry": "宋代", "author": "史弥宁", "content": "\n残红委地水平池，杨柳阴阴莺乱飞。山色满楼新雨后，一帘风絮卷春归。\n"}
{"title": "菩萨蛮", "industry": "清代", "author": "戴延介", "content": "\n琤瑽檐铁东风紧。重重帘幕垂垂影。寒入薄罗衾。柳绵如雪深。黄昏吹细雨。点滴离人语。只影对银釭。灯花开不双。\n"}
{"title": "端午日用韵", "industry": "宋代", "author": "虞俦", "content": "\n今朝端午懒吟诗，此意儿曹莫遣知。萱草著花空有恨，菖蒲称寿永无时。远途日暮休回首，近事风传只皱眉。角黍堆盘何处奠，沉湘千古使人悲。\n"}
{"title": "张氏溪亭杂兴", "industry": "明代", "author": "刘崧", "content": "\n草阁经秋净，柴扉近水开。霜林收橘柚，风磴坐莓苔。钓艇寒初放，樵歌晚独回。城南车马地，欲往更徘徊。\n"}
{"title": "闻王深甫下第", "industry": "宋代", "author": "刘攽", "content": "\n骅骝历块误颠蹶，卞子抱璞空归来。天下何会识琬琰，市人空复尚驽骀。\n"}
{"title": "梅花集句 其二十九", "industry": "宋代", "author": "李龏", "content": "\n不论朝暮带轻烟，错向春风恨杜鹃。杨柳枝头风料峭，为君醉倒烛花前。\n"}
{"title": "寄答华商原", "industry": "明代", "author": "陈恭尹", "content": "\n曾泊端溪共醉歌，霜天凉月映藤蓑。数茎鹤发生来早，千里鱼书别后多。已付形骸同土木，尚劳心力纪关河。终篇不觉逌然笑，壮志真惭马伏波。\n"}
{"title": "再谒孝陵", "industry": "清代", "author": "顾炎武", "content": "\n再陟神坰下，还经禁岭隈。精灵终浩荡，王气自崔嵬。突兀明楼峙，呀庨御𣪫开。彤云浮苑起，碧巘到宫回。鼎叶周家卜，符占汉代灾。苍松长化石，黑土乍成灰。城阙春生草，江山夜起雷。兴王龙虎地，命世鄂申才。瞻拜魂犹惕，低佪思转哀。上陵馀旧曲，何日许追陪。\n"}
{"title": "洞庭湖", "industry": "宋代", "author": "刘清之", "content": "\n天孙岁晚会湘灵，倒泻银河合洞庭。上下天光唯一白，中间山色不多青。荆潭万里收尘滓，宇宙连宵失晦明。莫道人间少仙境，诗魂酒魄一时醒。\n"}
{"title": "游润州城南诸山", "industry": "明代", "author": "陆深", "content": "\n日斜始取路，春服遂游行。街回复巷转，西望见岒岭。道旁车轮推，呦呦何嘤嘤。平涛灌时蔬，健妇日把耕。意惬勚不辞，奋步直前征。荆榛钩我衣，烟霏拂我缨。忽焉凌绝顶，俯视江与城。一气漫浩浩，清飙四傍生。藉草聊小憩，为乐不可名。暮景渐微茫，欲下仍含情。\n"}
{"title": "和陶 九日閒居", "industry": "明代", "author": "陈献章", "content": "\n无钱抚秋菊，向夕凉风生。谁为白衣者，颇识江州名。映杯碧水净，曜日丹葩明。天际雁孤去，草根虫一声。荏苒委时节，裴徊阅年龄。兴来发长叹，意尽还一倾。俭德苟不惭，厚禄安可荣。白首希高贤，清谣渺遗情。人生亦易足，何必勤无成。\n"}
{"title": "乌鲁木齐杂诗之物产 其六", "industry": "清代", "author": "纪昀", "content": "\n腊雪深深坼地寒，经冬宿麦换苗难。农家都是春初种，一样黄云被垄看。\n"}
{"title": "感怀用张茂先韵", "industry": "当代", "author": "熊盛元", "content": "\n云水何茫茫，临风自凝伫。莲花满南塘，帝子渺北渚。幽怀更谁知，芳韶不吾与。人隔青黛峰，泪添黄梅雨。万感萦寸心，波外迟鸥侣。\n"}
{"title": "由云阳登陆途中杂咏五首 其三", "industry": "明代", "author": "卢龙云", "content": "\n客路春山远，乡心海国遥。澹烟催柳变，细雨濯花娇。策马过回岸，听鸡度板桥。王遵叱驭意，多恋圣明朝。\n"}
{"title": "呈陶明府 其二", "industry": "明代", "author": "符锡", "content": "\n岂谓诸侯客，江湖一老生。畏人常屏迹，通籍竟虚名。索莫登楼兴，留连倾盖情。宠招时命骑，山寺往来轻。\n"}
{"title": "十八男㞦太仆寺丞生日", "industry": "宋代", "author": "赵抃", "content": "\n宠数亲承咫尺颜，清修虔命似居山。欲知不老个中事，应向如今悟八还。\n"}
{"title": "陇头水", "industry": "明代", "author": "薛蕙", "content": "\n陇关出塞路，征客离乡思。忽闻呜咽水，共下潺湲泪。\n"}
{"title": "高存之以湖山之游有门帖谕阍者走笔二绝代为谢客 其一", "industry": "明代", "author": "安希范", "content": "\n朝乘下泽暮扁舟，是处湖山便可游。好谢门前车马客，閒身多为白云留。\n"}
{"title": "送郑大经教授顺德为彭凤仪作", "industry": "明代", "author": "李廷美", "content": "\n京师三月春熙熙，杏花未落杨花飞。紫陌红尘扑人面，何堪与客相别离。念君与我共乡县，沦交自昔忘贫贱。十年泮水对床眠，万里云霄同鹗荐。一从看罢上林春，宦海奔波各致身。匡衡抗疏精神倦，刘向传经事业新。年华冉冉同流水，每得君书悲复喜。朅来邂逅未成欢，又见青毡逐行李。望中何处是邢台，百雉层城亦壮哉。磁川树色云边见，漳水山光天际开。怜君此去头尚黑，馆下诸生眉半白。栋梁榱桷不自成，楩楠梓杞维君择。太邱侍御我所知，年来督学共称宜。鹭车到日重抡秀，定叹英贤异昔时。\n"}
{"title": "杨妃菊 其二", "industry": "元代", "author": "耶律铸", "content": "\n醉浮愁颊半朝红，流恨空遗满六宫。睡杀海棠春不管，断魂招得嫁春风。\n"}
{"title": "月中桂 咏丹桂", "industry": "清代", "author": "陈维崧", "content": "\n月姊妆成，向银河浅湾，自泻脂盝。红芳潋滟，早西风筛上，几堆金粟。绯衣梳裹好，乍卸却、厌禳妆束。偏罩秋篱外，望来绝似，雁背夕阳幅。累累绛绡微蹙。爱珑璁细缬，相间黄玉。枝头桂父，想夜来微醉，脸霞初足。仙翁颜渥赭，带笑睨、孀娥幽独。缥缈天香满，银蜍捣来丹臼熟。\n"}
{"title": "减字木兰花 其五", "industry": "近代", "author": "卢前", "content": "\n风霆号令。那许中原夷狄盛。环堵安居。一德同心寇必除。先还赵璧。整顿乾坤凭自力。蕞尔扶桑。江户终教作战场。\n"}
{"title": "岭上望中原 其一", "industry": "明代", "author": "区大相", "content": "\n岭树郁苍苍，千峰划大荒。路盘秦栈没，天入楚云长。地旷留铜柱，春深贡越裳。古来思猛士，无乃固金汤。\n"}
{"title": "李六烈妇 其二", "industry": "明代", "author": "屈大均", "content": "\n双燕归何处，楼台久不春。云疑飞髻女，月是弄珠人。玉佩捐湘浦，罗衣绝塞尘。琵琶弹马上，嗟彼去和亲。\n"}
{"title": "临江仙 次和尹默韵", "industry": "清代", "author": "汪东", "content": "\n为报倾城消息近，王昌只在墙东。梦回萧寺恰鸣钟。三年看玉玦，两地倚珠栊。闻道英雄垂暮日，仙乡怅望心同。温柔未似白云空。兰皋虽暂别，菊径又初逢。\n"}
{"title": "生日四首 其四", "industry": "明代", "author": "释函可", "content": "\n百岁已将半，为僧十二年。残躯委冰雪，双眼借人天。只有心方寸，还馀诗几篇。时时吾笑我，不改旧时颠。\n"}
{"title": "临江使君陈华叟哀诗二首 其一", "industry": "宋代", "author": "刘克庄", "content": "\n众闻鸣镝惊麇散，独奋空拳跃马迎。嚼齿骂声殊未绝，归元血面尚如生。睢阳合祀无南八，河北诸城有杲卿。可惜援师来已晚，当时巷战只州兵。\n"}
{"title": "短歌答张幼于茂才", "industry": "明代", "author": "王世贞", "content": "\n白龙宛转逢泥淖，渔人色喜路人笑。空衔一寸明月珠，眼底无恩可相报。张生赠余瑶华篇，狂歌陨泪秋风前。何时共鼓沧波去，海击三山吞紫烟。\n"}
{"title": "送刘彦思推官", "industry": "宋代", "author": "郭祥正", "content": "\n入幕三年久，还家万里遥。道孤谁汲引，政善众歌谣。北梦君方稳，南魂我未招。官醪不许买，别恨几时销。\n"}
{"title": "至正戊子下第南归与同贡黄章仲珍雷燧景阳同舟仲珍赋诗因走笔次韵", "industry": "明代", "author": "陶安", "content": "\n凤城酒美燕姬歌，禁花红飘金水河。雨香翠岛春昼暖，鱼龙陆海扬风波。天门咫尺到不得，奈此飙摧云翼何。时乎未至应有待，壮年不必伤蹉跎。君看松柏成大材，历岁雪霜谁见过。拂衣南出指归路，回首京阙山嵯峨。日高原头红雾散，潮平沽口青铜磨。牵船溯流狂吹逆，登车避闸飞尘多。黄楼凭河远眺望，身如冥鸿超网罗。客涂笑语浣羁思，词锋捷出如挥戈。天生人才必用世，岂无文藻宣金科。鸾台凤阁总华要，不然玉署联鸣珂。丈夫小挫未为辱，正气耿耿非有它。匣中古砚助神变，铜蟾饱水手屡摩。随身亦有勋业镜，依然照我颜色酡。与君今日动高兴，买酒共酌浇天和。\n"}
{"title": "水调歌头（寿刘帅）", "industry": "宋代", "author": "邵怀英", "content": "\n香衬紫荷陌，和气满长沙。黄堂庶寝春晓，风软碧幢遮。天遣武夷仙客，来掌元戎金印，千骑拥高牙。收了绿林啸，喜动紫薇花。\n\n青藜杖，鸿宝略，属公家。长城应与借一，天语屡褒嘉。且伴彩衣行乐，指日丝纶飞诏，归去凤池夸。千岁祝眉寿，福海浩无涯。\n"}
{"title": "游翟园三首", "industry": "宋代", "author": "杨万里", "content": "\n花枝劣相絓人衣，蜂子颠狂触面皮。一巷海棠千架锦，两堤杨柳万窝丝。\n"}
{"title": "寄沈友卿江宁十二韵", "industry": "清代", "author": "王存", "content": "\n七载炎州别，相望阅岁寒。羁孤转江海，旅食守丛残。枯树馀生在，狂花瞥眼看。枭鸾一毛羽，蛟蜃各波澜。错有量金铸，饥愁买玉餐。自然堪陨涕，何处足凭阑。念子从军幕，论文据将坛。新诗能惠我，傲骨不应官。西瀼酣歌老，南楼宾主欢。愈风烦草檄，活国待弹冠。腰瘦心逾壮，时危地孔安。近闻摧六虎，早与说廉丹。\n"}
{"title": "淮阳怀古", "industry": "明代", "author": "薛瑄", "content": "\n淮阳古名郡，卧治有昔贤。禁闼不可留，遗想增慨然。顾我岂其俦，宠擢何连连。本乏实德称，重为虚名牵。抚心益自愧，怀人遂成篇。\n"}
{"title": "代意二首 其二", "industry": "当代", "author": "程滨", "content": "\n素手挑银釭，光如昨夜红。信中言有限，心底事无穷。\n"}
{"title": "同舒伯源自双溪口度桥登高山望幽谷诸峰赋八绝 其三", "industry": "明代", "author": "刘崧", "content": "\n鸟啼山涧幽，日入松林暝。路转薜萝深，相呼不相应。\n"}
{"title": "长安荅左舜斋一首", "industry": "明代", "author": "黄省曾", "content": "\n我浮长淮棹，君驾太行车。红日不辞远，金门来献书。绿樽邀叔夜，明月报相如。芳草燕台路，欢求意有馀。\n"}
{"title": "送王洪阳光禄册封靖江四首 其一", "industry": "明代", "author": "于慎行", "content": "\n亲函玉节到炎洲，万里名山不厌游。一自舆图开百粤，蛮中今列内诸侯。\n"}
{"title": "十用喜雨韵三首 其三", "industry": "宋代", "author": "吴潜", "content": "\n览辉仪凤下高岑，有道朝廷夬决阴。宣室礼成熙洽象，明堂乐奏治安音。嘉祥已庆连金颖，盛事还祈献石砧。只道太平无以报，谁知尧德舜功深。\n"}
{"title": "陇州鱼龙川石鱼", "industry": "宋代", "author": "宋祁", "content": "\n纤鳞藏介石，物化自何年。无复西江水，长依东海田。苔纹堪代藻，云叶即成莲。琥珀藏蚊影，佳名共此传。\n"}
{"title": "寄南菁中学校长邹石溪姻台", "industry": "近代", "author": "叶云峰", "content": "\n南菁学府旧风光，辈出人才气郁苍。北海早誉化雨手，春风桃李出门墙。\n"}
{"title": "老农十首", "industry": "宋代", "author": "曾协", "content": "\n儿孙力作莫辞勤，仁政如天四海春。尽说干汤功已就，泽流莘野并耕人。\n"}
{"title": "夏圭山水图", "industry": "明代", "author": "刘泰", "content": "\n夏圭丹青世无敌，远近淡浓归数笔。天机所到入神妙，此图犹为人爱惜。青山峨峨树童童，高泉一派飞白虹。云林烟谷互隐见，羊肠细路东西通。溪边丈人青似玉，倚树悠然吟不足。我役黄尘奔竞途，劳生颇欠看山福。春风几度蔷薇开，旧时猿鹤休惊猜。有田可耕书可读，家在山中归去来。\n"}
{"title": "呈敬寺某大师二首 其二", "industry": "清代", "author": "李寄", "content": "\n转语曾无慧舌根，空陪杖履积晨昏。清泉白石如如坐，圆觉维摩可可言。在己一心成犀壁，与人半偈锁猴猿。压腰金带他年重，输却兹山镇寺门。\n"}
{"title": "十二时 观猎寄高侍讲", "industry": "清代", "author": "沈皞日", "content": "\n出重关、云低草暗，吹遍软尘千里。看队队、风生画戟，金缫环飞豹尾。孔雀新翎，银貂小袖，鹰臂团龙紫。日已夕、炙脆烹鲜，凤罽猩罗，玉几炉烟谁侍。有故人、高三十五，珥笔行宫丹陛。短箭轻弓，题香醉露，日近天颜喜。赋长扬上林，银光细写多矣。恨飘零、弹莺蹋柳，瘦马茸衫燕市。射石心寒，请缨路杳，閒杀英雄气。算明年只好，河阳摊书花底。\n"}
{"title": "画扇面 其二", "industry": "元代", "author": "凌云翰", "content": "\n万户千门锦绣堆，沉香亭北看花开。真妃睡足初扶起，更待君王玉辇来。\n"}
{"title": "华山北峰閒步", "industry": "当代", "author": "吴金水", "content": "\n峥嵘万仞倚天青，绝顶徜徉暂忘形。遥指黄河来碧落，閒看白日向苍冥。世间尘土安能到，劫外星槎信可经。蓬岛迢遥武陵杳，吾将长此酌山灵。\n"}
{"title": "水调歌头 忆王乐胜，或云其已下世", "industry": "当代", "author": "冯永军", "content": "\n长叹复长叹，何处觅王郎。萍分南北万里，挥手自神伤。谁意岩岩肃肃，忽去骑鲸捉月，不复旧时狂。欲祭疑君在，搔首扣苍苍。一尊酒，十年别，岂寻常。相逢是梦，何日相对话沧桑。我亦牢骚肠断，尚欲肩随兄事，遮莫困参商。尽日思难遣，楼外又斜阳。\n"}
{"title": "采桑子", "industry": "近代", "author": "黄侃", "content": "\n谁能零落随风雨，分付游丝。系上空枝。长作愁红也不辞。明知断梦终难续，送得春归。强订来期。侬比啼鹃一倍痴。\n"}
{"title": "题桃源图", "industry": "明代", "author": "李昱", "content": "\n绿桃花发武陵春，知是秦时避世人。纵使山川异风土，依然父子即君臣。傍岩茅屋鸡啼远，隔水柴扉犬吠频。何日扁舟亲到彼，坐看烟雨渺丝纶。\n"}
{"title": "宿青阳驿", "industry": "明代", "author": "文林", "content": "\n市冷人家静，途长客思增。夜潮舟浸月，寒渡水流冰。破驿沈高岸，疏林见远灯。空囊寒食近，瀚海一浮僧。\n"}
{"title": "垂杨 上巳万柳堂雨中即事用竹山词韵", "industry": "清代", "author": "陈维崧", "content": "\n花间微雨，响苏苏几点，乍听还小。径冷泥香，凤城佳节游踪悄。记曾骑马横门道。有夹路、红深翠窈。甚前番、社鼓饧箫，到今来偏少。拚把春光湿了。枉青粉墙西，酒旗斜袅。扑蝶湔裙，梦华遗事何人晓。落红旋被东风扫。扫不去、閒愁缥缈。纵然晴也，奈浓春渐老。\n"}
{"title": "和白乐天二首写怀仍效其体 其二", "industry": "宋代", "author": "程俱", "content": "\n中台退食每逡巡，不向重华即浮因。岂但语言多少味，亦知才术不如人。五云华阙通闺籍，万顷烟波掷幽寻。旧游回首成春梦，太息凭谁写寸心。\n"}
{"title": "张章简", "industry": "宋代", "author": "岳珂", "content": "\n予官京口，前后十年，接公之枌榆兮。读耆旧传，慨想其人，莫觌其居兮。维帖之得，题标失真，几以迷其初兮。觉民跋證莫近斯，于以识公书兮。\n"}
{"title": "水龙吟 庆陈仲洪造家庆楼", "industry": "元代", "author": "舒頔", "content": "\n人间何处无楼，算来积善应难得。操持一念，应乎万事，尽皆阴德。伯仲怡怡，亲朋济济，云仍蛰蛰。任才高王粲，兴同庾亮，谁敢与、元龙敌。珍重刘郎好事，好溪山、为君拈出。眼前标致，壁间图画，屏间松竹。春晚凭高，秋晴眺远，翠红如识。待他年，看取飞来五凤，记如椽笔。\n"}
{"title": "悼袁公安", "industry": "明代", "author": "童冀", "content": "\n漕粟三韩万里城，回帆中夜飏风惊。身捐鱼腹孤忠苦，命落鲸涛一羽轻。报国己酬平日志，事亲不尽百年情。承家喜有连枝在，荆树春来又发荣。\n"}
{"title": "诗一首", "industry": "宋代", "author": "白麟", "content": "\n谁破天荒开僰道，千栽岩木护天宫。背城山合疑无路，面水窗横自有风。\n"}
{"title": "九日有感", "industry": "宋代", "author": "赵蕃", "content": "\n寥落渊明后，凄凉九日期。寻花漫青蕊，对酒只空卮。林密栖鸦早，江寒泊雁迟。楼高无那倚，弦绝有谁知。\n"}
{"title": "句", "industry": "唐代", "author": "林楚才", "content": "\n身闲不恨辞官早，诗好常甘得句迟。\n"}
{"title": "昭君词 其九", "industry": "明代", "author": "罗洪先", "content": "\n翠华相望不相闻，空却巫山一片云。何事梦中还万里，竟令无路近明君。\n"}
{"title": "雪篷轩为式上人赋", "industry": "明代", "author": "虞堪", "content": "\n忆棹扁舟渡海东，海风吹雪洒寒篷。恍如屋里生虚白，谁共无边说幻空。暂对鸥盟忘绿渚，更探龙藏入珠宫。而今别在青岩畔，戏玩云泉去住同。\n"}
{"title": "还李举之太平广记", "industry": "宋代", "author": "洪适", "content": "\n稗官九百起虞初，过眼宁论所失诬。午枕黑甜君所赐，持还深愧一瓻无。\n"}
{"title": "是日复得诗四首 其三", "industry": "清代", "author": "弘历", "content": "\n杰阁横霄汉，金容泯古今。风幡底参偈，泉石此娱心。隐楯窥明镜，循岩听暗琴。从来耽静地，是处畅幽襟。\n"}
{"title": "东洋", "industry": "明代", "author": "顾清", "content": "\n东南百川会，入海不复返。茫洋天地间，今古无潦旱。吾观玄化初，一气亦微婉。刚柔相荡摩，积润成浸灌。天地且有穷，海波宁无岸。常思淩天行，会应得奇观。王生东海居，兹兴知不浅。迟予驾飙轮，携尔出汗漫。\n"}
{"title": "阿克苏浑巴什河", "industry": "清代", "author": "和瑛", "content": "\n地坼长虹渚，天开冷玉峰。穆素融向日，罗卜暗朝宗。一水今如席，三军昔若龙。凿冰千万仞，悬度正严冬。\n"}
{"title": "初入永宁呈诸护法", "industry": "明代", "author": "释今辩", "content": "\n东林莲社此重开，千里閒招野鹤来。自顾情疏惭远遁，同深法喜仰宗雷。香花胜事无今古，云水清规费剪裁。高谊更期忘主客，往还随我漫浮杯。\n"}
{"title": "过涧歇近•岷江舟中，和屯田", "industry": "清代", "author": "陈匪石", "content": "\n西楚。挂片席、春晚柳绵飞空，水急滩声疑雨。慰愁旅。万一婵媛佩玦，凤吹临前浦。旷望久、渺渺微波未通语。往事重省，万里乘风破浪去。海山天迥，经旬变寒暑。何似江头，夕照光中，坎侯歌罢，自有待月留云处。\n"}
{"title": "书怀", "industry": "宋代", "author": "杨时", "content": "\n骎骎尘土久方还，直道谋身力愈难。靖节每嗟婴世网，漫郎何意出人间。风惊骇浪潜鳞伏，竹隐湾矶翠羽閒。好去杖藜穿蜡屐，伴云随月弄潺湲\n"}
{"title": "送惠定宇徵君之扬州", "industry": "清代", "author": "朱方蔼", "content": "\n西风飒飒吹枫楠，新霜点点飞江潭。柳条零落不忍折，朝来录别嗟何堪。江淮都转尚风雅，莲花幕底朋盍簪。况逢江东老名宿，促行那许停吴骖。先生荣显非所慕，每于典籍偏沈酣。礼乐甘从野人野，著述直似贪夫贪。娲笙羲瑟辨律吕，嬴灰孔壁勤稽参。五经纷纶抽腹笥，百家肴核窥尘函。汉京贾郑不可作，浅儒俗学争嘲唅。钜制皇皇振聋瞆，洪钟大虡声非韽。君家两世列清禁，石渠天禄书曾探。趋庭授受有经说，统同辨异功最覃。萧山秀水二公出，鼎枪刀足应成三。先生一编绍旧业，门题通德真无惭。平生汲古亦有志，故纸不厌搜枯蟫。梁丘家宗我已识，每思执卷眈高谈。惆怅相逢复相别，当筵离曲歌何戡。几时栖息衡宇下，万轴坐拥藏书龛。著录不少称弟子，学术正好传孙男。碧草盈庭春盎盎，红豆著树花鬖鬖。登堂傥许问章句，便思买宅香溪南。\n"}
{"title": "高士咏。混元皇帝", "industry": "唐代", "author": "吴筠", "content": "\n玄元九仙主，道冠三气初。应物方佐命，栖真亦归居。\n\n贻篇训终古，驾景还太虚。孔父叹犹龙，谁能知所如。\n"}
{"title": "句", "industry": "宋代", "author": "王晳", "content": "\n西风晴日过姑苏，左瞰松江右太湖。\n"}
{"title": "东武吟行", "industry": "魏晋", "author": "陆机", "content": "\n投迹短世间。高步长生闱。濯发冒云冠。浣身被羽衣。饥从韩众餐。寒就佚女栖。\n"}
{"title": "初夏偶赋", "industry": "宋代", "author": "李龏", "content": "\n野烟乔木弄残晖，虚室无人乳燕飞。正是清和好时节，青丛花尽蝶来稀。\n"}
{"title": "古镜词", "industry": "明代", "author": "孙蕡", "content": "\n贫女池边得铜镜，邻媪欢呼喜相庆。持归铅粉三日磨，龙影模糊面犹莹。机中剪素为镜囊，染丝绣作双鸳鸯。横看竖照心不厌，借插金钗学上堂。废铜虽旧惜于宝，无钱买新旧亦好。谁识青楼金镜开，珍珠缀匣琼为台。\n"}
{"title": "潘卿求内主令人挽章二首 其二", "industry": "宋代", "author": "苏籀", "content": "\n扊扅思旧苦，月缺白毫光。孝懿绰驯习，德音宁讵忘。委禽流庆衍，偕老誓言荒。肖似传孙息，绸缪卜凤皇。\n"}
{"title": "寄题醉翁亭", "industry": "宋代", "author": "富弼", "content": "\n偏州地狭民事简，醉翁自放出水中。琅琊倚天色苍翠，逊泉落石声玲珑。\n"}
{"title": "天仙子 兰开有作并蒂者，喜填", "industry": "清代", "author": "张玉珍", "content": "\n翠叶紫茎花并蒂。交飞蝴蝶栖无计。楚词读罢惹相思，娥皇姊。女英妹，双坐同行湘泽里。\n"}
{"title": "念奴娇 其四", "industry": "宋代", "author": "沈瀛", "content": "\n赏心佳处，登临地、千古人人都说。何况江天来雪望，添得十分奇绝。倚遍栏干，下窥寒镜，照我容颜拙。举头惊笑，问天今是何节。天外矗矗琼山，溶溶银海，上下光相接。年去岁来频览为，何事今朝浑别。坐蹴云茵，横牵绡幕，玉女来铺设。公馀多暇，正堪同此风月。\n"}
{"title": "怀青城", "industry": "明代", "author": "孙蕡", "content": "\n青城观里寻真处，万树琪花映雨开。林鹤或乘仙佩去，洞龙时化羽衣来。天青紫气蟠金阙，夜冷琅风散宝台。几度神游高兴阻，五云依约隐蓬莱。\n"}
{"title": "次和邱仙根水部见示之作，兼呈颂臣秀才 其一", "industry": "清代", "author": "林朝崧", "content": "\n生意婆娑殷仲文，芜城才尽鲍参军。年来结社东林下，不负青山与白云。\n"}
{"title": "张百户惠李", "industry": "明代", "author": "李时勉", "content": "\n惠来仙李好，礧砢出冰盘。莹洁虬珠润，赪红玛瑙寒。自应同石髓，谁复羡龙肝。若遂王戎意，如今那得看。\n"}
{"title": "卧病", "industry": "明代", "author": "陈恭尹", "content": "\n海门送人地，人去见波涛。东路离居久，西风病骨高。背墙施枕簟，当暑着绨袍。颇悟无生理，蝉声在远皋。\n"}
{"title": "题云居壁", "industry": "宋代", "author": "韩世忠", "content": "\n芒鞋行杖是生涯，老鬓今年玩物华。为爱云居松桧好，不须更看牡丹花。\n"}
{"title": "柳枝辞十二首 其七", "industry": "唐代", "author": "徐铉", "content": "\n水阁春来乍减寒，晓妆初罢倚栏干。长条乱拂春波动，不许佳人照影看。\n"}
{"title": "已亥杂诗 182", "industry": "清代", "author": "龚自珍", "content": "\n秋风张翰计蹉跎，红豆年年掷逝波。误我归期知几许，蟾圆十一度无多。\n"}
{"title": "拟查初白体前题", "industry": "近代", "author": "郭象升", "content": "\n辗转音书阅岁年，北胡南越意茫然。势成举足无轻重，事到伤心有万千。红遍海棠春异地，青回梁益水连天。不知柔橹烟波路，谁复含悽念汝贤。\n"}
{"title": "偶题", "industry": "宋代", "author": "姜特立", "content": "\n平生疏散性，万事皆真率。唯于五字城，如用萧何律。为官既无称，治生亦无术。濩落每如斯，一长何足述。\n"}
{"title": "五月三日会王氏南楼得激字", "industry": "元代", "author": "刘基", "content": "\n蹇步属时叹，睽违苦多戚。偶寄越城隅，颇喜得幽寂。炎夏天象明，群山皎如涤。况有文献友，同心不离逖。虽无鼎俎盛，斗酒聊相觅。登楼望禹穴，慷慨生感激。玄珠沦赤水，金简不可觌。崩腾六合内，惨淡多羽檄。天弧弛虚壳，封豕逃砧锧。惟见野田中，白骨杂瓦砾。忧来歌一曲，客泪再三滴。晚风吹晴霞，海色映石壁。展诗肆遐眺，严令困勍敌。诸公俱凤麟，愧我独樗栎。危途知骥騄，勉旃树功绩。无然学儿女，怆恨山阳笛。\n"}
{"title": "后雁字十九首 其十二", "industry": "明代", "author": "王夫之", "content": "\n素宇无留墨，平沙印别痕。暗书还自省，未到意先吞。映雪功弥苦，依天道已尊。八纮开义海，潇洒动乾坤。\n"}
{"title": "华林送李别驾廷标入觐", "industry": "明代", "author": "释函是", "content": "\n折柬寻僧几日情，俄闻万里逼王程。一官久系皇恩重，三径从抛乐事轻。梅萼渐看帆影远，杏花回首马蹄横。遥知丹石薰风下，野老欣传返旆声。\n"}
{"title": "项圣谟松涛散仙图即用自题原韵八首 其二", "industry": "清代", "author": "弘历", "content": "\n飞瀑银披峡，回峰翠倚天。无人镇敲户，有客祗谈玄。妙趣方招隐，佳名号散仙。最怜石壁上，宛识戊辰年。\n"}
{"title": "读季布栾布列传", "industry": "清代", "author": "裴谦", "content": "\n梁楚燕齐各播名，将军义气并纵横。壮夫珍重千金诺，烈士从容五鼎烹。堪羡曹邱能揖客，可怜彭越为徵兵。髡钳佣赁都非辱，有志从来事竟成。\n"}
{"title": "岁朝试笔 其二", "industry": "清代", "author": "弘历", "content": "\n乙亥年逢乙亥正，寿徵慈寿祝传生。惟祈介祉增王母，底藉新诗纪顾清。气转青阳思布泽，化行勃律志销兵。好春七日先新岁，百福昌昌遍九瀛。\n"}
{"title": "落梅", "industry": "清代", "author": "律然", "content": "\n和风和雨点苔纹，漠漠残香静里闻。林下积来全似雪，岭头飞去半为云。不须横管吹江郭，最惜空枝冷夕曛。回首孤山山下路，霜禽粉蝶任纷纷。\n"}
{"title": "宿德兴周秀才书阁", "industry": "宋代", "author": "金君卿", "content": "\n十室所可重，喜君吾道同。因过一携手，醉卧六经中。\n"}
{"title": "新柳", "industry": "唐代", "author": "薛能", "content": "\n轻轻须重不须轻，众木难成独早成。柔性定胜刚性立，\n\n一枝还引万枝生。天钟和气元无力，时遇风光别有情。\n\n谁道少逢知己用，将军因此建雄名。\n"}
{"title": "水调歌头 赠秋蟾周先生", "industry": "元代", "author": "李道纯", "content": "\n铅汞了无质，炉鼎假安名。殆因动静迷人，不觉堕声闻。这个先天妙理，日用着衣吃饭，相对甚分明。接物应机处，不动感而灵。不是心，不是佛，匪为金。明加眼力，莫教错认定盘星。片片迷云涣散，湛湛禅天独露，个是本来真。风定浪头息，月满水光清。\n"}
{"title": "满江红 其四", "industry": "清代", "author": "陈维崧", "content": "\n太息韶华，想繁吹、凭空千尺。其中贮、邯郸歌舞，燕齐技击。宫女也行神峡雨，词人会赋名园雪。羡天家、爱弟本轻华，通宾客。梁狱具，宫车出。汉诏下，高台坼。叹山川依旧，绮罗非昔。世事几番飞铁凤，人生转眼悲铜狄。著轻衫、半醉落霜雕，弓弦砉。\n"}
{"title": "怀马文郁御史靳惟正同知兼简陆公叙薛孟式", "industry": "元代", "author": "王逢", "content": "\n山茶雪蕊渥丹唇，转老东风倚杖身。彗尾封狐营窟夜，朝行高雁海天春。磬襄鼗武知何往，瘦岛寒郊不去贫。窃喜弧辉上弦月，一杯聊劝若为亲。\n"}
{"title": "满庭芳 题曲阜孔绣山宪彝室人梦素女史百蝶图遗卷", "industry": "清代", "author": "黄燮清", "content": "\n翅弱欹云，腰轻堕粉，画来生趣天然。醉红酣紫，帘角弄翩跹。当日扫眉剩墨，闲摹写、香国愁天。屏山外，春寒袖薄，人坐落花前。华年。容易过，琼钗断燕，翠鬓凋蝉。叹镜里双飞，弹指因缘。莫问罗浮旧侣，湘裙冷、不解留仙。西园晚，销魂细草，绿化梦中烟。\n"}
{"title": "春日病起十一首 其二", "industry": "明代", "author": "顾璘", "content": "\n治郡衰逾懒，辞家病更悲。清心五湖水，归路片帆迟。絮舞过闲幔，蒲生满故池。丁宁踏青社，已过落花期。\n"}
{"title": "牧童辞", "industry": "元代", "author": "张玉娘", "content": "\n朝驱牛，出竹扉，平野春深草正肥。暮驱牛，下短陂，谷口烟斜山雨微。饱采黄精归不饭，倒骑黄犊笛横吹。\n"}
{"title": "宁宗郊祀二十九首", "industry": "宋代", "author": "学士院", "content": "\n璇图天深，鼎文日辉。庆流皇家，象炳紫微。乾，回冕旒，云焕兗衣。何千万年，式于九围。\n"}
{"title": "送炳藏主妇乡", "industry": "宋代", "author": "释法薰", "content": "\n江海浮游岁月移，五峰曾契少林机。白拈果有超师作，和我南山载取归。\n"}
{"title": "墨菊图", "industry": "明代", "author": "唐寅", "content": "\n绿云架上草龙蟠，马乳含秋露下干。昨日文园愁肺渴，几丸嚼破蔗浆寒。\n"}
{"title": "送汪伯昭游白门伯昭将自京口至栖霞寺因忆旧游走笔得四绝句 其二", "industry": "明代", "author": "李流芳", "content": "\n紫藤峰下麓公房，松户阴阴岭月凉。若到都门宜晓骑，姚坊廿里稻花香。\n"}
{"title": "寻许山人亭子", "industry": "唐代", "author": "奚贾", "content": "\n桃源若远近，渔子棹轻舟。川路行难尽，人家到渐幽。\n\n山禽拂席起，溪水入庭流。君是何年隐，如今成白头。\n"}
{"title": "颂证道歌·证道歌", "industry": "宋代", "author": "释印肃", "content": "\n不见如来开祠诀，过现未来冤重叠。罪性如空法亦然，罪法俱忘心莹彻。\n"}
{"title": "春暮讨源书屋 其一", "industry": "清代", "author": "弘历", "content": "\n杏牖延虚朗，松轩与静偕。发生资橐籥，消息悟根荄。错锦红围岸，铺茵绿到阶。春光如有待，安得置吟怀。\n"}
{"title": "乙卯人日泊皖城同葵轩总戎紫君文学登近江寺得春字", "industry": "明代", "author": "释今无", "content": "\n登临此日正宜春，万里鲸波绝点尘。铜柱旧营高细柳，玉壶新月照归人。旌旗闪日遮龙藏，鹢鹳奔云逸凤津。剑阁燕然谁属笔，千秋大业始图麟。\n"}
{"title": "齐越石方孩未过访", "industry": "明代", "author": "范景文", "content": "\n客来雪鹊乱鸣檐，坐语移时肯自淹。画学还应推米芾，饮宗只合事陶潜。病防极热微添火，人快轻酣半捲帘。元笈一篇谈未了，莹莹心眼朗秋蟾。\n"}
{"title": "民风绝句寄叶给事", "industry": "明代", "author": "龚诩", "content": "\n昨见城闉未死人，青蝇千万已周身。怜渠父母初生日，忧暑忧寒几许仁。\n"}
{"title": "山墅", "industry": "宋代", "author": "方岳", "content": "\n山沍雪云低，荒芜略有蹊。逢人多说虎，隔坞忽闻鸡。寒剖蜂房户，晴分麦町畦。迩来神亦健，薄饭厌羹藜。\n"}
{"title": "局中负暄读书三首 其三", "industry": "宋代", "author": "张耒", "content": "\n辉辉短景不能春，照我贫屋亦复仁。虞渊道远寒云屯，羲和愁思陨厥轮。君不见志士憔悴甘贱贫，块处屋漏含悲辛。重堂温室颠醉昏，悠悠苍天彼何人。\n"}
{"title": "登六和塔", "industry": "近代", "author": "邹铨", "content": "\n太空本玄微，万化原幽眇。流目盼群虮，遐想涉冥杳。大地走龙蛇，远云入飞鸟。海天摇青霭，岚气浮苍昊。隔岸越山多，过江名士少。白马已成陈，青山依旧好。登兹翻百忧，惄焉心如捣。洒涕望东南，半壁朝廷小。\n"}
{"title": "酬安之谢药栽二章", "industry": "宋代", "author": "司马光", "content": "\n洛人载花不栽药，吾属好尚何其偏。服之虽能已百疾，爱间成癖无由痊。\n"}
{"title": "雨晴", "industry": "明代", "author": "杨士奇", "content": "\n东方明月上，雨止风亦罢。仰荷苍天仁，俯恻行路者。\n"}
{"title": "春去", "industry": "宋代", "author": "张侃", "content": "\n横雨颠风势转加，红情绿意不容誇。明朝春去忙如箭，满市人携谢豹虾。\n"}
{"title": "韵珂大弟近不言诗", "industry": "清代", "author": "慈海", "content": "\n曾从禅内悟清吟，此道难言古至今。季札已悬枯树剑，昭文不蓄有弦琴。皎然未必非前习，白也原来证后心。极地弥天方寸里，云何门外觅知音。\n"}
{"title": "古别离", "industry": "明代", "author": "佘翔", "content": "\n问君何所之，未语泪先落。宁跨茅家龙，莫采刘郎药。\n"}
{"title": "为顺德徐明府寿", "industry": "明代", "author": "屈大均", "content": "\n未知碧鉴水，清似使君不。莫掷沉香去，将成芳草洲。政成高卧里，年与大春留。难老无烦祝，徐陵正黑头。\n"}
{"title": "踏莎行·寒菜", "industry": "清代", "author": "章钰", "content": "\n瓜架霜摧，豆棚雪绕。田园休道生机少。试看塌地自青青，闭门足慰英雄老。腊瓮储珍，岁盘斗巧。从来活计农家好。莫听措大咬根谈，散金花待春风到。\n"}
{"title": "中秋阴雨竟夕意兴索然适蔡生星仪来访相与剥芋啜田螺而已", "industry": "当代", "author": "余菊庵", "content": "\n恼煞黄昏雨，偏逢佳节多。人间空待月，天上欲翻河。寂寂一城暗，迢迢三漏过。助谈无别物，劝客啜田螺。\n"}
{"title": "秋怀 其一", "industry": "清代", "author": "丘逢甲", "content": "\n万里风云愿竟酬，军前歌舞作中秋。黄金铸阙开藩部，碧玉通江建节楼。十道分封诸将爵，五湖归老美人舟。年来此意成萧瑟，匹马西风莽浪游。\n"}
{"title": "纪事八阕 生查子 其四 陇首瞻云", "industry": "清代", "author": "熊琏", "content": "\n脉脉立斜阳，雁过长空净。十里亦天涯，寂寞荒乡景。高堂极望遥，徙倚怜孤影。清泪落平冈，两袖西风冷。\n"}
{"title": "哭亡友胡达材 其三", "industry": "宋代", "author": "孙应时", "content": "\n匹马劳山县，风霜度十旬。能令万人活，不计百年身。事业秋毫尽，声华白日沦。之人才筦库，谁独上麒麟。\n"}
{"title": "忆秦娥 其二", "industry": "清代", "author": "顾贞立", "content": "\n怜凄切。芳茗甜香时不绝。时不绝。殷勤鱼雁，妆台只赤。深愁梦与秦娥说。梅花影里凭肩立。凭肩立。闺房林下，清神秀色。\n"}
{"title": "金钱花", "industry": "唐代", "author": "吴仁璧", "content": "\n浅绛浓香几朵匀，日熔金铸万家新。\n\n堪疑刘宠遗芳在，不许山阴父老贫。\n"}
{"title": "送侯喜", "industry": "唐代", "author": "韩愈", "content": "\n已作龙钟后时者，懒于街里蹋尘埃。\n\n如今便别长官去，直到新年衙日来。\n"}
{"title": "送至上人还金陵", "industry": "元代", "author": "张翥", "content": "\n朱雀桥边白下门，旧游回首不堪论。令威未返辽东鹤，圆泽难招石上魂。金刹火馀灰已冷，锦囊诗在墨犹存。南来邂逅逢师话，老泪临风堕酒尊。\n"}
{"title": "除夕山庄探梅口占报河东君", "industry": "明代", "author": "钱谦益", "content": "\n数日西山踏早梅，东风昨夜斩新开。停车未许倾杯酒，走马先须报镜台。冷蕊正宜帘阁笑，繁花还仗剪刀催。衫裆携得寒香在，飘瞥从君嗅一回。\n"}
{"title": "题画", "industry": "明代", "author": "徐渭", "content": "\n南海荔枝我曾吃，今见双鹂夺残一。边郎元是陇西人，乃能画此南中物。我闻南海之枝更绝伦，却只闻之未入唇。不知双鸟争残颗，只是海南还是闽。\n"}
{"title": "自安仁至豫章途中杂兴十九首 其八", "industry": "宋代", "author": "赵蕃", "content": "\n郡邑贪残固合诛，衅端繇尔复何如。官军可怖无轻敌，直恐微躯不足锄。\n"}
{"title": "哭公素 其二", "industry": "宋代", "author": "司马光", "content": "\n丹旌倚輤车，荣辱尽虚无。半道骅骝顿，先秋兰雨枯。儿痴才过龀，亲老不胜扶。家事今萧瑟，宁将未第殊。\n"}
{"title": "金阁岭", "industry": "明代", "author": "孙传庭", "content": "\n宝刹崔嵬俯夕阴，何人曾此布黄金。岭头风雨来天地，阁上浮云变古今。正好凭虚生远眺，何妨揽胜入孤吟。诗成却自嫌饶舌，欲證菩提不染心。\n"}
{"title": "次韵郭功甫观予画雪雀有感二首 其二", "industry": "宋代", "author": "苏轼", "content": "\n可怜倦鸟不知时，空羡骑鲸得所归。玉局西南天一角，万人沙苑看孤飞。\n"}
{"title": "五用喜雨韵三首 其一", "industry": "宋代", "author": "吴潜", "content": "\n暗云泼雨土生香，不假琮黄与璧苍。天道从来关感应，人閒此际换炎凉。青灯可近聊凭案，缃帙堪翻谩启箱。窗外候虫声更急，坐看斜月照堂皇。\n"}
{"title": "读史有感", "industry": "清代", "author": "郑国藩", "content": "\n蒲柳春葳蕤，临风绿薿薿。岂有千岁姿，漫作松柏比。老鹤天际来，矫翼忽爰止。东皇指之笑，假物徒尔尔。金石有泐时，况乃橘与枳。驺子过寒谷，吹律送春回。坐看冰雪地，郁郁生麰来。上有百尺松，突兀凌风埃。俯视凡草木，孰是岁寒才。借问造物意，庶几栽者培。\n"}
{"title": "墨梅和苗学士韵王牧之笔为谢景明题 其一", "industry": "明代", "author": "倪谦", "content": "\n姑射仙人去不还，临风玉雪想容颜。王乔袖有长生术，唤醒冰魂楮墨间。\n"}
{"title": "送临安洪行之次鲜于伯几韵", "industry": "宋代", "author": "方回", "content": "\n丈夫志四方，出户无万里。焉能缩如蜗，郁郁久居此。于思今子骏，落笔甫友美。袞褒一字难，何独赏之子。勿谓貌甚尫，力可拔象齿。隘哉招海柳，讵识子路喜。橄榄政复苦，异彼道傍李。岂其谏涂开，可口不见纪。峨峨黄金台，梯飚凌太紫。大川楫方舟，明堂栋文梓。新丰马周足，斗酒可以洗。\n"}
{"title": "诗思十首", "industry": "宋代", "author": "方回", "content": "\n忝窃严陵郡，依稀陆放翁。作诗逾万首，浪仕只千穷。醉臣三更后，閒吟两纪中。时时落幽梦，渔笛鉴湖东。\n"}
{"title": "同周湛二上人游西湖之北山天竺晚归得十绝", "industry": "宋代", "author": "释绍嵩", "content": "\n北山迤逦自苍然，万象鲜明禁火前。愁裹有诗人不会，栏边虢虢响流泉。\n"}
{"title": "次友人韵", "industry": "明代", "author": "胡奎", "content": "\n青鸟海上来，五采何翩翩。口衔三素云，满几生晴烟。墨池夜来雨，空碧涵漪涟。安得王内史，一埽九万笺。因风托青鸟，寄谢瀛洲仙。\n"}
{"title": "谷进士宴归图歌", "industry": "明代", "author": "何景明", "content": "\n五城十楼春窈窕，九衢夜半人行少。月高醉客金鞭垂，花簇银鞍弄騕袅。我皇九载罗豪英，坐收四百皆才名。四百人中见谷生，绿袍白面谁不惊。谷生自昔中州士，布衣三来谒天子。十年读书梁王台，一日走马长安市。长安钟鼓声入云，相逢却避新郎君。赤鲲在天振羽翼，神骏得路超凡群。呜呼此图人共羡，已识君身不贫贱。万言莫忘北阙书，千载常记南宫宴，呜呼此图人共羡。\n"}
{"title": "邛徕关", "industry": "宋代", "author": "朱绂", "content": "\n九折先驱叱驭行，此心岂是不思亲。忠臣孝子元同道，可是王阳独爱身。\n"}
{"title": "送曹水部 其一", "industry": "明代", "author": "边贡", "content": "\n天涯离袂惜秋分，客枕无端别梦勤。尊酒一宵同听雨，扁舟何处独看云。莺花日远旗亭树，鱼菜春香水国芹。南北相望四千里，出门回首是思君。\n"}
{"title": "追和东坡梅花十绝", "industry": "宋代", "author": "王之道", "content": "\n莫怪风前玉斚飞，饮酣初喜传花枝。正当北雪消残后，恰直东风料峭时。\n"}
{"title": "答和臞仙", "industry": "清代", "author": "书諴", "content": "\n病愧陶隐居，投簪发亦绿。只有觅栗儿，门业愁难续。正似厉人媸，生子遽以烛。但勿坠先业，那复计荣辱。惟恐顽若余，碌碌空食粟。山林懒慢人，家法无检束。痴儿手一经，貌合神不属。养德应蒙求，明箴先寡欲。过忧天将坠，多事蛇添足。愿君惠直言，庶不失刻鹄。\n"}
{"title": "临江仙", "industry": "唐代", "author": "牛希济", "content": "\n峭碧参差十二峰，冷烟寒树重重。瑶姬宫殿是仙踪。\n\n金炉珠帐，香霭昼偏浓¤\n\n一自楚王惊梦断，人间无路相逢。至今云雨带愁容。\n\n月斜江上，征棹动晨钟。\n\n谢家仙观寄云岑，岩萝拂地成阴。洞房不闭白云深。\n\n当时丹灶，一粒化黄金¤\n\n石壁霞衣犹半挂，松风长似鸣琴。时闻唳鹤起前林。\n\n十洲高会，何处许相寻。\n\n渭阙宫城秦树凋，玉楼独上无憀.含情不语自吹箫。\n\n调清和恨，天路逐风飘¤\n\n何事乘龙人忽降，似知深意相招。三清携手路非遥。\n\n世间屏障，彩笔画娇饶。\n\n江绕黄陵春庙闲，娇莺独语关关。满庭重叠绿苔斑。\n\n阴云无事，四散自归山¤\n\n箫鼓声稀香烬冷，月娥敛尽弯环。风流皆道胜人间，\n\n须知狂客，判死为红颜。\n\n素洛春光潋滟平，千重媚脸初生。凌波罗袜势轻轻。\n\n烟笼日照，珠翠半分明¤\n\n风引宝衣疑欲舞，鸾回凤翥堪惊。也知心许恐无成。\n\n陈王辞赋，千载有声名。\n\n柳带摇风汉水滨，平芜两岸争匀。鸳鸯对浴浪痕新。\n\n弄珠游女，微笑自含春¤\n\n轻步暗移蝉鬓动，罗裙风惹轻尘。水精宫殿岂无因。\n\n空劳纤手，解佩赠情人。\n\n洞庭波浪飐晴天，君山一点凝烟。此中真境属神仙。\n\n玉楼珠殿，相映月轮边¤\n\n万里平湖秋色冷，星辰垂影参然。橘林霜重更红鲜。\n\n罗浮山下，有路暗相连。\n\n"}
{"title": "访僧少林不遇", "industry": "清代", "author": "焦复亨", "content": "\n坐破团蒲记释家，参师底事去天涯。云开少室峰衔月，路绕黄河岸走沙。东土问经空五蕴，南宗听讲悟三车。石幢旧在无人礼，落日寒林噪暮鸦。\n"}
{"title": "西园堂榭落成种植毕工偶成口号十首呈参政张公 其六", "industry": "宋代", "author": "周麟之", "content": "\n小溪深树鹿呦呦，野鹤无声蕙帐幽。风月满亭供笑语，依然不减醉翁游。\n"}
{"title": "题山云拥月图", "industry": "清代", "author": "安扬名", "content": "\n仰看游云侧看山，山云相看自相关。云移山色随风去，山接云程拥月还。\n"}
{"title": "肃简鲁公挽词四首 其三", "industry": "宋代", "author": "宋祁", "content": "\n忧国神无爱，呼医体寖臞。人忧一台坼，帝遣两驺扶。临视回襄御，遗言入舜谟。七兵荣赠册，沉础贲龟趺。\n"}
{"title": "己丑正月二日入山中题岩石二首 其一", "industry": "宋代", "author": "徐瑞", "content": "\n一掬岩下水，不满数寸深。当其伏坎时，已有东注心。\n"}
{"title": "次德茂湖中韵", "industry": "宋代", "author": "李流谦", "content": "\n秋风早已来吹人，朝数暮数唯归程。白湖粘天行未了，单舸夜泊令人惊。更阑剪烛共愁语，酒醒弹铗为商声。篙儿饭饱便熟睡，那识怀家去国情。\n"}
{"title": "东坡引 其五 漆枕", "industry": "清代", "author": "董元恺", "content": "\n红蕤光欲耀。紫树云争绕。携来岭海邯郸道。得人怜惜早。得人怜惜早。玉绳低处，罗帷未晓。却此际情深多少。从今消受檀郎抱。一宵残梦了。一宵残梦了。\n"}
{"title": "渔歌子 其三", "industry": "清代", "author": "王士禄", "content": "\n细雨浽溦湿绿蓑。白蘋香里断鸿过。持蟹饮，扣舷歌。向夕渔灯炙紫螺。\n"}
{"title": "赋宫人午睡", "industry": "宋代", "author": "李献可", "content": "\n御手指婵娟，青春白昼眠。粉匀香汗湿，髻压翠云偏。柳妒眉间绿，桃嫌脸上鲜。梦魂何处是，应绕帝王边。\n"}
{"title": "寄京师亲旧", "industry": "宋代", "author": "吕本中", "content": "\n屋头橙实如李梅，庭下葵花深覆杯。豆田失雨不称意，野菊出苗虚见猜。故人相望一尊酒，问我此住何时回。江山空自污敲扑，笔砚洗复生尘埃。交情自惜少同调，人事只今多好乖。欲随明月觅公处，限以白浪摇长淮。舟楫误逢蛟鳄横，岁月苦遭霜露催。侧身西望莫回首，堂上书生心已灰。\n"}
{"title": "徐君季纯常德教授廨中名一室日如舟取东坡为", "industry": "宋代", "author": "赵蕃", "content": "\n我本江湖一钓竿，直钩不幸得鱼难。虽然尚有扁舟念，一到君斋作是观。\n"}
{"title": "忆王孙 怀红桥旧游", "industry": "清代", "author": "厉鹗", "content": "\n小秦淮映小红桥。兰舫重来酒未销。秋雨多从蝉鬓飘。梦迢迢。曾倚阑干弄柳条。\n"}
{"title": "秋试罢举用韵寄酬钟少濂", "industry": "明代", "author": "庞尚鹏", "content": "\n天上星槎海上云，徘徊高梦喜逢君。小山独有淮南赋，名马还空翼北群。投笔谩誇班定远，能诗何羡沈休文。悬弧万里平生志，不向桑榆叹夕曛。\n"}
{"title": "授衣", "industry": "明代", "author": "郑善夫", "content": "\n秋草倏已歇，鸣蛩欲近床。北风吹鬓发，九月进衣裳。抱病仍多事，逃空未损光。黑貂今久敝，摇落岁寒妨。\n"}
{"title": "老卿携诗三篇来复答一首", "industry": "宋代", "author": "赵蕃", "content": "\n闭门两日病不出，得句谁能就我哦。贫家尊酒可怜许，饮君宁得到无何。\n"}
{"title": "辛未元日", "industry": "明代", "author": "李梦阳", "content": "\n万事浑如昨，蹉跎四十临。取途伤老马，闻道愧前禽。日变风云气，春生海岳阴。趁时聊物赏，此外更何心。\n"}
{"title": "目眚", "industry": "宋代", "author": "周密", "content": "\n多缘因暑毒，或谓是肝虚。徼福黄连剂，羞明暗室居。医云宜戒酒，儿劝莫看书。颇远纷华事，观心得自如。\n"}
{"title": "松谿", "industry": "宋代", "author": "曾几", "content": "\n不似居城市，澄湖上有松。日斜人影散，百尺卧苍龙。\n"}
{"title": "林户求明道堂诗二首", "industry": "宋代", "author": "陈淳", "content": "\n自从河洛发真筌，节目纲条已粲然。志若坚刚方可适，心如扞格产民难诠。从头格物为当务，稳步求仁乃秘传。表里直须名副实，高标终不愧前贤。\n"}
{"title": "送戈良玉御史赴四川宪副崇夔保顺兵备", "industry": "明代", "author": "程敏政", "content": "\n柏台高处岁频更，奉敕宁辞万里程。云拥干旄归节制，风行山岳听威声。携家远过金牛岭，揽辔长临白帝城。珍重盛时勋业在，好将苏息问苍生。\n"}
{"title": "春日偶题四首 其二", "industry": "宋代", "author": "张耒", "content": "\n隔屋桃花暖斗妆，好风时有过墙香。满园芳草无人种，何事春来特地长。\n"}
{"title": "石城金谷", "industry": "唐代", "author": "虚中", "content": "\n晋祚一倾摧，骄奢去不回。只应荆棘地，犹作绮罗灰。\n\n狐兔闲生长，樵苏静往来。踟蹰意无尽，寒日又西颓。\n"}
{"title": "南监还宅", "industry": "宋代", "author": "许景衡", "content": "\n野店饭童仆，驻马亦俄顷。寒曰不相贷，渐渐攲西岭。挥鞭上马去，惊尘蒙四境。客衣已疏薄，霜风作凄冷。极目去路长，回首烟村暝。鸟雀飞栖定，鸡犬啾喧静。新月当马头，疏林乱人影。去去甘远役，迟迟复深省。筋力疲往来，岁月磨簿领。虽云窃廪禄，乃是蹈机阱。战栗当吏案，低回傍公屏。少年浪自重，事业期台鼎。栖栖裁一命，泛泛惭飘梗。穷通宜有在，赋予定谁秉。矢诗寄幽叹，寂寞寒夜永。\n"}
{"title": "杂诗 其四", "industry": "宋代", "author": "李正民", "content": "\n放旷人间世，栖迟一草堂。神交传远信，渔父许同行。黄菊犹沾雨，丹枫未陨霜。午馀幽梦断，清磬出禅房。\n"}
{"title": "和陶渊明饮酒诗", "industry": "宋代", "author": "滕岑", "content": "\n嵇康故人达，醉中凛英姿。因送孤飞鸿，手抚枯桐枝。聊将弦上意，寓此胸中奇。才高身不容，谅非人力为。麟伤终可叹，龙化真难羁。\n"}
{"title": "句 其一", "industry": "宋代", "author": "黄畸翁", "content": "\n流落人间一万篇。\n"}
{"title": "北上过玉镜台", "industry": "明代", "author": "郑廷櫆", "content": "\n问地扶胥选胜裁，久闻玉镜已无台。一船明月寒波上，便是天心夜半开。\n"}
{"title": "自和二首", "industry": "宋代", "author": "刘克庄", "content": "\n□□□间不知裁，老思安能更夺胎。九制一挥嗟事在，重□双导击时来。拟营草具留连赏，莫放花神取次开。堪叹吾门今寂寂，过江曾有两抡魁。\n"}
{"title": "纵笔六言七首", "industry": "宋代", "author": "刘克庄", "content": "\n学射必百发中，观棋争三着高。画工一洗万马，巨人一钓六鳌。\n"}
{"title": "仰山", "industry": "宋代", "author": "胡致隆", "content": "\n山下清泉迸石流，山前松竹自春秋。猿吟古寺偏深处，云集诸峰最上头。一老有灵飞窣堵，二神无语锁寒湫。诸天更在藤萝外，欲到峰前恨未由。\n"}
{"title": "送彭学修之兴宁知县", "industry": "明代", "author": "杨士奇", "content": "\n平生慕为县，可以恤嫠茕。不得真由命，傍观却怆情。吾乡有彭子，发轫宰兴宁。送尔慎树立，行看起令名。\n"}
{"title": "过金溪石观望绝顶", "industry": "明代", "author": "梁有誉", "content": "\n江瞰龙宫迥，藤悬鸟道赊。苍崖秘玉液，丹壁走金蛇。去似寻源客，人疑上汉槎。还瞻九霄上，应有五云车。\n"}
{"title": "渔父词", "industry": "宋代", "author": "法常", "content": "\n此事楞严常露布。梅华雪月交光处。一笑寥寥空万古。风瓯语。迥然银汉横天宇。蝶梦南华方栩栩。斑斑谁跨丰干虎。而今忘却来时路。江山暮。天涯目送鸿飞去。\n"}
{"title": "寄题永新昊天观贺知宫方外轩", "industry": "宋代", "author": "杨万里", "content": "\n君家秘监唐诗客，饮中八仙渠第一。君家水部晋仙真，曾拜东封玉路尘。祗今孙子方外士，羽衣霞佩云为袂。月下缑山吹凤笙，雾里华阳割龙耳。何当踞龟食蛤蜊，大嚼碧藕嬉瑶池。若见君家两仙伯，为侬寄声好将息。\n"}
{"title": "林明仲自梅屿挐舟招丁道济道揆张思豫及予同饮索诗坐间成六绝七月朔日 题宋庄", "industry": "宋代", "author": "王十朋", "content": "\n地环碧玉轩窗莹，舟入红云笑语香。下笔惭无少陵句，老怀徒爱宋公庄。\n"}
{"title": "如老堂", "industry": "宋代", "author": "吴芾", "content": "\n一堂风月一床书，随分琴樽乐有余。试问乘轩遮道客，何如归去狎樵渔。\n"}
{"title": "减字木兰花·今生不悟", "industry": "元代", "author": "侯善渊", "content": "\n今生不悟。指望来生何处去。六道交加。一步铖亡永＊差。君还识破。尘世般般都打过。云水逍遥。稳泛虚舟物外漂。\n"}
{"title": "影论吟", "industry": "宋代", "author": "邵雍", "content": "\n性在体内，影在形外。必往体随，形行影会。体性不存，形影安在。影外之言，曾何足怪。\n"}
{"title": "和黄子功壁间伯皋次公韵 其二", "industry": "宋代", "author": "韩淲", "content": "\n转觉心情事事疏，题诗常是懒能书。相将又见西风起，尚喜携琴到处居。\n"}
{"title": "潇湘逢故人慢 张晴峰脩雷琴成有赠", "industry": "清代", "author": "曹贞吉", "content": "\n千年神物，是天宝元音，宣和遗谱。零乱金徽苦。想阅遍繁华，蘧然今古。流水高山，弹不尽、喁喁儿女。当此际、燕市重游，白发郎官知汝。续鸾胶，调凤咮，早韵磬、琤琮响泉凄楚。百衲还堪鼓。似海岸窈冥，成连径去。危柱哀弦，抵多少、惊沙飞雨。再等到、蛇蚹纹成，又是几番旦暮。\n"}
{"title": "六月十九夜玩月有怀钧儿京师铨儿泰西偕镕珊兄妹同作", "industry": "清代", "author": "郭筠", "content": "\n空庭凉意似新秋，露下晴皋湿翠畴。淡淡轻烟迷远岫，盈盈新月上帘钩。不殊风景人千里，尚识离情遍九洲。独羡忘机垂钓客，烟蓑无语狎沙鸥。\n"}
{"title": "西山十咏同陈沈二太史黎秘书杨祠部丘计部李环卫朱光禄安茂才童康邓朱四山人作 其七 秋日同诸子登望湖亭", "industry": "明代", "author": "胡应麟", "content": "\n殿隐芙蓉外，亭开薜荔中。山光寒带雨，湖色净连空。作赋携词客，行歌伴钓翁。夕阳沙浦远，北雁起秋风。\n"}
{"title": "夏日郑园陪饯皇甫子循别驾同沈禹文参军元仰之给事王元美比部沈子文刘朝宗进士赋此", "industry": "明代", "author": "谢榛", "content": "\n夏日园林积雨晴，美人聊此驻行旌。歌吟满座皆吴调，老病当筵自鲁生。花院凉风醒客思，柳塘斜日乱蝉声。来朝策马炎风里，回首都门系远情。\n"}
{"title": "赠长安赵先生母", "industry": "宋代", "author": "佚名", "content": "\n牙发重生黑，延龄三事因。至诚遵道友，精谨奉高真。静意摛猿马，清心聚气神。处端聊拜上，稽首寿长人。\n"}
{"title": "山行书事", "industry": "唐代", "author": "长孙佐辅", "content": "\n日落风䬘䬘，驱车行远郊。中心有所悲，古墓穿黄茅。茅中狐兔窠，四面乌鸢巢。鬼火时独出，人烟不相交。行行近破村，一径欹还坳。迎霜听蟋蟀，向月看蟏蛸。翁喜客来至，客来羞厨庖。浊醪誇泼蚁，时果仍新苞。相劝对寒灯，呼儿爇枯梢。性朴颇近古，其言无斗筲。忧欢世上并，岁月途中抛。谁知问津客，空作扬雄嘲。\n"}
{"title": "中元后一日黎玉涛过宿镜园泛舟玩月得秋字", "industry": "明代", "author": "邓云霄", "content": "\n紫蟹初肥酒正篘，棹歌乘兴共夷犹。鱼龙争捧重轮月，天水平涵一色秋。夜静众星皆北拱，风飘大火独西流。生涯且付杯中物，何处桃源可系舟？\n"}
{"title": "独酌", "industry": "唐代", "author": "权德舆", "content": "\n独酌复独酌，满盏流霞色。身外皆虚名，酒中有全德。\n\n风清与月朗，对此情何极。\n"}
{"title": "次韵挽陈虚庵二首 其一", "industry": "明代", "author": "何瑭", "content": "\n虚庵今已矣，东望一伤心。情爱三秋月，刚凝百鍊金。犹悬徐孺榻，谁和伯牙琴。欲写循良传，翻嫌职掌侵。\n"}
{"title": "壬戌元宵应制绝句八首 其三", "industry": "明代", "author": "顾清", "content": "\n银幡赐了敕观灯，次第风光满镐京。看到筵前鸠拂舞，九农春事已关情。\n"}
{"title": "和黄彦华帅机六言十首", "industry": "宋代", "author": "刘克庄", "content": "\n老阅万般交态。病无一点世情。但忆懒残芋熟，都忘太乙藜青。\n"}
{"title": "沁园十二咏 其四 七贤台", "industry": "金朝", "author": "李俊民", "content": "\n放迹山阳志尚同，至今林下仰高风。欲将人物图中看，恐遇生前李卫公。\n"}
{"title": "过何知澹新筑", "industry": "明代", "author": "陈恭尹", "content": "\n主人既不俗，能使林园清。未雨小池浅，将昏初月明。结庐七八尺，啼鸟两三声。种得忘忧草，如今花又生。\n"}
{"title": "小金山别宪长用前韵 其二", "industry": "明代", "author": "陈堂", "content": "\n郁水迢迢秋自好，那堪怆别忆同游。识韩自愧非无日，借寇宁知不暂留。潦倒尊前难判袂，踟蹰江上欲停舟。重来更为东人计，早入明光一借筹。\n"}
{"title": "有怀子启行俭时彦时勉诸君子", "industry": "明代", "author": "杨士奇", "content": "\n霜满貂裘月满天，四更骑马白河边。玉堂学士无公务，正拥青绫足晏眠。\n"}
{"title": "分题送黄汝楫", "industry": "元代", "author": "黄镇成", "content": "\n冉冉孤生竹，生在昆崙之嶰谷。直节离离出地深，寒梢蔚蔚参天绿。竹高不受霜雪侵，愿君同保岁寒心。竹管可作箫韶声，愿君吹作凤凰鸣。凤凰鸣，致时雍，九奏方知孤竹功。\n"}
{"title": "月 其一", "industry": "宋代", "author": "詹初", "content": "\n天上一轮影万轮，一轮方是月明真。祗寻天上一轮月，水里万千何足论。\n"}
{"title": "夜次淮安西关", "industry": "明代", "author": "王绂", "content": "\n独客微吟夜不眠，官航初换宿淮堧。烟深灯火津桥市，月下帆樯贾客船。千里河流长不息，两城更鼓互相传。含情未得询陈迹，韩信祠荒草满阡。\n"}
{"title": "蝶恋花 其一", "industry": "宋代", "author": "陈允平", "content": "\n谢了梨花寒食后。剪剪轻寒，晓色侵书牖。寂寞幽斋惟酌酒。柔条恨结东风手。浅黛娇黄春色透。薄雾轻烟，远映苏堤秀。目断章台愁举首。故人应似青青旧。\n"}
{"title": "浪淘沙慢 与均量同适美，余滞彼归，秋去冬来，写此奉怀", "industry": "近代", "author": "饶宗颐", "content": "\n又秋深、芦花岸草，野水空堞。鸾翼催人迅发。阳关客舍唱阕。祗事往追思肠白结。长条在、自怯攀折。念去去烟波，带暮霭、音尘成间绝。清切。望中日近江阔。更地白霜凄，无人处、已断寒雁咽。叹世短情多，唯是伤别。逝川不竭。阅无端聚散，天边孤月。愁水愁风山重叠。文章事、时流渐歇。短歌起、呜呜敲缶缺。最惆怅、能几清明，怕看取、梨花落尽东栏雪。\n"}
{"title": "春尽见花三首 其三", "industry": "金朝", "author": "王寂", "content": "\n朔漠杏花初破蕾，南州梅子已垂枝。寒乡倍费生成力，但得阳和莫恨迟。\n"}
{"title": "咏琴上曹先生", "industry": "宋代", "author": "陈起", "content": "\n清如雅操直如弦，此意于今久不传。月冷风高清禁地，只将古调奏钧天。\n"}
{"title": "悼旋庵湛都寺", "industry": "明代", "author": "释函是", "content": "\n颓龄叹逝苦低垂，至性从今更有谁。伏腊定先同列觉，艰难犹畏老僧知。尝因高谊添身累，秖恐劳人却病迟。回首西风成隔世，不堪挥涕忆当时。\n"}
{"title": "即事一绝", "industry": "明代", "author": "杨慎", "content": "\n蘋末清风起，凉生近水楼。盈盈楼上女，齐唱楚江秋。\n"}
{"title": "行经某所闻花香，疑为栀子，叩主人，则百合也", "industry": "当代", "author": "胡云飞", "content": "\n长街行倦日将斜，忽有清香洌似茶。阖眼犹归栀子畔，敲门试问主人家。主人一笑讶痴语，二月几曾闻此花。回首蓟门烟树老，尔忘尔在大都耶？\n"}
{"title": "马上歌", "industry": "清代", "author": "许氏", "content": "\n快马轻刀夜斫营，健儿疾走夜无声。归来金镫齐敲响，不让须眉是此行。\n"}
{"title": "昼寝", "industry": "明代", "author": "谢迁", "content": "\n万国红炉苦蕴隆，故人无处觅清风。虚窗且寄陶潜傲，朽木何妨宰我同。闭户怕谁惊梦醒，脱巾翻自爱头童。起来渴吻思鲸吸，便向前溪采碧筒。\n"}
{"title": "竹枝词（二首）", "industry": "明代", "author": "刘溥", "content": "\n微风细雨初至，碧水遥天未分。借问黄陵远近，江心一片春阴。\n"}
{"title": "舟中望云海亭时曙色未分且风利不得泊", "industry": "明代", "author": "莫止", "content": "\n拂曙过青山，荒亭杳霭间。十年曾我到，一日岂天悭。湖面云增阔，崖跟浪打顽。兴亡今古外，凫雁自飞还。\n"}
{"title": "挽吕舍人二首 其二", "industry": "宋代", "author": "汪应辰", "content": "\n接物初无间，微言独得闻。相期深造道，不为细论文。自有高山仰，谁知半路分。新阡疑可望，目断只愁云。\n"}
{"title": "鹧鸪天·九日悲秋不到心", "industry": "宋代", "author": "晏几道", "content": "\n九日悲秋不到心。凤城歌管有新音。风凋碧柳愁眉淡，露染黄花笑靥深。 初见雁，已闻砧。绮罗丛里胜登临。须教月户纤纤玉，细捧霞觞滟滟金。\n"}
{"title": "送夫赴襄阳", "industry": "宋代", "author": "卢氏", "content": "\n羡君家世旧缨簪，百战常怀报主心。草檄有才追记室，筑台无路继淮阴。射雕紫塞秋云黑，走马黄河夜雪深。白首丹衷知未变，归来双肘印黄金。\n"}
{"title": "有欲邀予人入诗社者作此答之", "industry": "清代", "author": "郑容", "content": "\n强与时人存古调，可知吾子剧无聊。何如高卧南窗下，雁语虫声共此宵。\n"}
{"title": "哀文鼎 其一", "industry": "宋代", "author": "赵蕃", "content": "\n晦日书来四月收，报余新失赵湖州。祇今交友如渠几，一展来书一泪流。\n"}
{"title": "题吕山人所藏马孝常周履道荆南唱和集后", "industry": "元代", "author": "徐贲", "content": "\n故友空悲生死异，名州曾托乱离频。因君重读荆南集，已忆溪山又忆人。\n"}
{"title": "人日喜晴仍用前韵柬佩之", "industry": "明代", "author": "谢迁", "content": "\n岁暮还家频苦雨，今朝忽霁喜占年。阳回泰运开天上，风送春声到耳边。知己漫成怡老会，养生方学悟真篇。晚来聊试登山屐，踏破青苔满路钱。\n"}
{"title": "雪", "industry": "宋代", "author": "程珌", "content": "\n北风傅信报登平，白帝宸游随玉英。月下草玄疑蜀客，鼎边得句失轩明。庄严东阁若为好，点缀南枝分外清。惟恨蔡州城北水，一池鹅鸭更无声。\n"}
{"title": "次秀亭韵二首 其二", "industry": "宋代", "author": "吕本中", "content": "\n舟车来往闹回环，今日陪公得暂闲。渐喜著身人迹外，胜如随众马蹄间。萦纡细数溪头路，苍翠遥看雨后山。正恐朝廷须旧物，不容常此面孱颜。\n"}
{"title": "冬至夜寄京师诸弟兼怀崔都水", "industry": "唐代", "author": "韦应物", "content": "\n理郡无异政，所忧在素餐。徒令去京国，羁旅当岁寒。\n\n子月生一气，阳景极南端。已怀时节感，更抱别离酸。\n\n私燕席云罢，还斋夜方阑。邃幕沉空宇，孤灯照床单。\n\n应同兹夕念，宁忘故岁欢。川途恍悠邈，涕下一阑干。\n"}
{"title": "忆王孙", "industry": "近代", "author": "金启孮", "content": "\n风姨敛迹宿云开。疏影横斜碎玉埋。静扫庭除待夜来。莫徘徊。谁拾蓬莱一股钗。\n"}
{"title": "昆明湖中泛舟题景明楼", "industry": "清代", "author": "弘历", "content": "\n逗景明湖漾木兰，层楼影入碧波宽。开篷恰喜来澄照，倚槛何殊畅远观。耸翠流丹相上下，沼芳堤卉未阑珊。当年忽忆曾题句，卅载流阴一指弹。\n"}
{"title": "赠陈叔通", "industry": "近代", "author": "舒庆春", "content": "\n夫子风流爱赤梅，月明不待美人来。晴霞红日花如海，枝是珊瑚珠是苔。\n"}
{"title": "呈大德禅师", "industry": "宋代", "author": "尹辅", "content": "\n支遁行藏惠远才，几年嵩少避浮埃。八行丹诏云间落，一对紫衣天上来。诵律夜窗寒月皎，闭门秋渚白莲开。名高自达帝王听，就降殊恩不假媒。\n"}
{"title": "次韵余司理", "industry": "宋代", "author": "陈造", "content": "\n名分属我辈，那容徇多可。势由服劳屈，享以綦贵夥。积水须固防，易溢不难破。劝沮自有机，惩一警千个。世儒略其本，顾详狱犴课。彼顽工抵巇，未可援宥过。奸名犯具分，论罪不在大。吏奸易为炽，士气宁受挫。漏网容汝辈，厚颜向此座。新诗惊老眼，唱高信难和。向来搏虎手，老去但慵懦。近者劳阿买，金薤编玉唾。此诗尤杰出，气有江山佐。揆予收新得，比君倍当贺。\n"}
{"title": "次元善喜雨韵", "industry": "元代", "author": "岑安卿", "content": "\n石燕拂云杪，河鱼落檐前。天公半月雨，下土舒忧湔。槁壤蚓发唱，素壁蜗留涎。禾蔬郁嘉秀，乐彼田与园。既无沟壑虞，体受期归全。插架有遗轴，足以消馀年。\n"}
{"title": "赵氏鄮山书院诗", "industry": "宋代", "author": "方回", "content": "\n国学在国，乡校在乡。在遂曰序，在党曰庠。虞夏殷周，厥制弥详。家亦有塾，以修以藏。蒙而已养，长罔不臧。下而为士，上而侯王。莫不有师，扶纲植常。生人之类，赖此以生。四海九州，以治以平。家德户行，靡刑靡兵。岂若后世，丧实存名。业岂无斋，论亦有堂。所习伊何，止于词章。剽窃掇拾，青紫为荣。高虚卑浅，烛理弗明。亦儒其冠，亦公亦卿。鄮山之塾，谁实成之。匪有所觊，而斯营之。一圣百贤，厥庑煌煌。睎之则是，景行是行。\n"}
{"title": "书怀奉简黄成甫史君", "industry": "宋代", "author": "王迈", "content": "\n忆昔绍定元，被命考廷策。偶过袁君房，玉墀日将夕。案头得君文，喜跃越三百。张烛朗诵之，相与手加额。若人作抡魁，馀子当辟易。时有详定官，嫌君多指斥。众默余独争，言厉面发赤。紫宸一传胪，璧水推巨擘。诸君始相贺，时相颇不怿。爰有小人儒，从旁肆蜂螫。谏官工逢迎，霜简肆捃摭。此事人能言，本末甚明白。暨于端平初，天夺老奸魄。散地起忠良，丘园纷束帛。君老登瀛洲，讲筵赐重席。余亦试玉堂，朝有愈之迹。啜茶熏玉虬，投饼呼金鲫。同校南宫文，等是西山客。无何阵脚动，君出为方伯。馆中失名流，我辈苦叹惜。西山遽仙去，局面日改革。余入对未央，苦语出肝膈。淮南冤未消，元载家当籍。外党分牛李，内宠怙秦虢。臣愚怀隐忧，厚地其敢蹐。虎须敢一编，龙鳞敢一逆。自信填海隅，复中含沙射。移舟返蓬莱，伏隩甘冰檗。君正舞莱衣，清香笼画戟。年丰富红仓，风顺多琛舶。我舍抵是州，相望才四驿。幽栖懒及门，一再通书尺。起家倅漳滨，始访二千石。居官未半期，台评又寻摘。既罹关虎嗔，宜有人猫厄。归途抵温陵，除夜大促迫。所亲有室庐，许我相假借。莲灯看烂红，柏酒浮重碧。去家差不远，朋旧来络绎。雌堂在何许，一望弱水隔。山鬼巧揶揄，室人交遍谪。平生重名检，义利最知择。冷眼视舆金，宝身甚拱璧。世途赫赫炎，众手所共炙。谁能效李锥，作计事钻刺。蒲葵安可常，秋至辄抛掷。贵贱见交情，书门何怪翟。趋时岂不好，嗜古业成癖。群飞任刺天，甘剪笼中翮。丈夫身计轻，忧国愁如积。向欲恢三京，今日蹙五百。西蜀断咽喉，北军患肘腋。流民满京师，戾气成疾疫。强寇恣咆哮，行人饱需索。廷绅倒手版，淮帅羞巾帼。南海下蒲轮，西人望衮舄。病剧乏良医，棋危需善弈。君行觐清光，何策输忠益。急须息边尘，徐可寿国脉。任责属诸贤，臞儒老山泽。\n"}
{"title": "挽赵丞相汝愚", "industry": "宋代", "author": "赵蕃", "content": "\n吾王不解去三思，石显端能杀望之。未到浯溪读唐颂，已留冲岳伴相累。生前免见焚书祸，死后重刊党籍碑。满地蒺藜谁敢哭，漫留楚些作哀辞。\n"}
{"title": "绍兴祀皇地祇十五首 捧俎用《丰安》。", "industry": "宋代", "author": "郊庙朝会歌辞", "content": "\n丕答灵贶，蒇事方丘。豆登在列，鼎俎斯俦。牲牷告具，寅畏弥周。柔祇昭格，飙至云流。\n"}
{"title": "又题鸿佑寺", "industry": "宋代", "author": "王之望", "content": "\n石佛山头日欲颓，寻僧不遇懒空回。青鞋布袜云门路，拄杖穿林归去来。\n"}
{"title": "雪霁登钤山", "industry": "明代", "author": "严嵩", "content": "\n千峰积瑶素，寰宇映空明。仙人好赤脚，独蹑层冰行。叠石疑琼岛，高楼思玉京。劲风仍振木，朗月已辉城。永夜山中宿，山泉松涧鸣。\n"}
{"title": "闻命有感 其五", "industry": "明代", "author": "王世贞", "content": "\n玉颜零落数经秋，听说承恩已自愁。宫监满前言不得，只将双泪滴心头。\n"}
{"title": "江上（二首）", "industry": "明代", "author": "袁凯", "content": "\n野屋藏春树，江堤倚暮花。买鱼留楚客，沽酒问吴娃。\n"}
{"title": "闷书二首", "industry": "宋代", "author": "杨公远", "content": "\n客里因循断送春，况逢天气半晴阴。生来百事少如意，老去千般都上心。长铗空弹冯氏剑，良材还斲蔡翁琴。愁怀正此无分付，多谢黄鹂送好音。\n"}
{"title": "醉太平 其三 题醉仙图为念因寿", "industry": "清代", "author": "吴绮", "content": "\n颠耶其仙。圣耶贤人。人间龌龊堪怜，向醉乡且眠。歌乎有弦，吟乎有笺。糟邱长据千年，其谁曰不然。\n"}
{"title": "口占赠西岭秦子由之任呈迈", "industry": "明代", "author": "湛若水", "content": "\n有客秋到山，山高月色大。持赠明府行，相随到呈迈。\n"}
{"title": "冬夜昭觉禅院示万灯上人", "industry": "明代", "author": "谢榛", "content": "\n旧衲灯前补，天寒霜满庭。不眠中夜偈，早起半函经。慧力刬诸障，禅心通百灵。腊同祗树老，春雨又青青。\n"}
{"title": "赠姚仪甫", "industry": "宋代", "author": "许景衡", "content": "\n年少开千卷，生涯祇一瓢。声名动场屋，意气在云霄。素发今垂领，青衫尚折腰。未应轻斗禄，吏隐本逍遥。\n"}
{"title": "庐山杂咏", "industry": "当代", "author": "卢鸿基", "content": "\n咫尺天涯信有之。碧空无路两心知。梦中时见瘦腰肢。一对娇娃传憨气，数行手字慰相思。闲情应尽付新诗。\n"}
{"title": "送心上人", "industry": "宋代", "author": "王之道", "content": "\n西城畦稼卧黄云，似说千门许见分。驴载马驮应不厌，一{上竹下差}牙齿正须君。\n"}
{"title": "宿穆陵关效杜荀鹤体", "industry": "明代", "author": "杨巍", "content": "\n野馆千山里，颓垣少四邻。雄图追往古，衰鬓忆吾亲。岩月望不出，秋虫聒杀人。关门候明发，南去有通津。\n"}
{"title": "题蒲萄竹笋图", "industry": "元代", "author": "张天英", "content": "\n王母初来汉殿时，青鸾蹋折埽坛枝。天风吹老龙珠帐，挂坠瑶簪醉不知。\n"}
{"title": "故都怀古十咏 其十 芦沟桥", "industry": "当代", "author": "叶嘉莹", "content": "\n黄树青烟入远郊，平川南北枕长桥。愁看一线桑乾水，滚滚尘氛总未消。\n"}
{"title": "古怨诗五章 其一", "industry": "明代", "author": "何景明", "content": "\n陨叶辞旧枝，飘尘就岐路。迟徊决绝意，言念平生故。泥泥行间泥，零零蔓草露。岂不畏沾污，为子无晨暮。\n"}
{"title": "宿玉阳城西楼", "industry": "明代", "author": "区怀瑞", "content": "\n降割固无象，搀抢复荆路。鸺鹠千万声，洒血从三户。汉广不可泳，投鞭途焉度。狼烽络绎至，羽檄纵横鹜。保此人如斗，疮痍未成聚。壁垒信改观，设险非其故。重闬虽有托，被野谁能护。恍忆弦诵音，笳鼓喧朝暮。檐露警铜鐎，堞月迟余步。遥夜陟屺思，登楼讵遑赋。\n"}
{"title": "愚乐传公尝种松数百株读书其下有主松书院在焉为作诗以遗其子若孙", "industry": "明代", "author": "李东阳", "content": "\n旧时书屋长为主，手种青松间石根。卧拥白云春下榻，到随寒月夜开门。风霜阅历无年岁，樽酒过逢有子孙。闻说大夫封已贵，故枝新叶总沾恩。\n"}
{"title": "舍北摇落景物殊佳偶作", "industry": "宋代", "author": "陆游", "content": "\n路拥新霜叶，溪余旧涨沙。栖乌初满树，归鸭各知家。世事元堪笑，吾生固有涯。南村闻酒熟，试遣小僮赊。\n"}
{"title": "韵和咏叶老寄怀七绝两首 其一", "industry": "近代", "author": "王益初", "content": "\n北往南来未觉寒，人生聚散感无端。何时倘获重相见，且把黄花仔细看。\n"}
{"title": "宫词一百首（并序）（录五十首）", "industry": "明代", "author": "王叔承", "content": "\n上巳春回太液池，天青水碧晚妆迟。一痕初月垂芳树，学得纤纤新黛眉。\n"}
{"title": "浣溪沙（寄刘总管）", "industry": "宋代", "author": "何梦桂", "content": "\n细柳连营绿荫重。暖风旗影飏蛇龙。画闲吟思入千峰。\n\n紫绶金牌人绿发，绣荐丝辔马青骢。会将三箭取侯封。\n"}
{"title": "山中 其三", "industry": "宋代", "author": "方岳", "content": "\n已付身心毕竟空，念头了不到穷通。既愚宁免日三省，是圣未妨时一中。物外禽鱼相尔汝，生前乌兔几西东。谁云双手都无用，自种山田岁便丰。\n"}
{"title": "凉夜追为感逝之作得四律诗 其二 曾刚甫", "industry": "近代", "author": "黄浚", "content": "\n陈罗潘麦各山邱，老柳杨漕又陨秋。会葬逢惊颜尔瘦，登廔言在梦成休。普贤行愿终相度，温尉金筌那许俦。谁信生平秋玉志，百篇哀丽为神州。\n"}
{"title": "玉蝴蝶 佳人", "industry": "清代", "author": "黄永", "content": "\n恰是破瓜时节，盈盈十五，初嫁王昌。六曲屏山如画，玉照晨张。回清盻、芙蓉出水，擎素手、抹丽生香。更消停，眉峰未扫，留待檀郎。商量。晓妆才罢，衣开蛱蝶，裙绕潇湘。阿母频催，轻移绣屧出前廊。爱好多、遍询宜称，矜年少、略欠端详。又迟疑，恐人偷觑，着意堤防。\n"}
{"title": "出京宿报恩寺同袭美", "industry": "明代", "author": "李蓘", "content": "\n去望君门万里遥，旧游方丈话中宵。世途多妒堪销骨，吏道无媒空折腰。院静香灯风楫楫，春寒松柏雨萧萧。明朝飘转知何地，夜梦楚江江上桡。\n"}
{"title": "耕甫归书约信二字为别二首", "industry": "宋代", "author": "杜范", "content": "\n水失其防，一决莫止。人心惟危，殆亦若此。曾子之守，传羽在是。以约失之，盖亦鲜矣。\n"}
{"title": "晋阴山庙", "industry": "宋代", "author": "马之纯", "content": "\n相君一日到郊坰，步骑俄逢十数兵。拂晓见来殊隐约，中宵梦此极分明。阴山血食当知我，晋帝南巡适从行。事既奏闻因立庙，坡坨亦复享嘉名。\n"}
{"title": "戏题草屋三首 其一", "industry": "明代", "author": "杨巍", "content": "\n爽垲非吾愿，结茅独傍村。经营谋素拙，巢窟意犹存。俗士频回驾，高僧常到门。此中风日别，炙背有馀暄。\n"}
{"title": "小镇西犯（仙吕调）", "industry": "宋代", "author": "柳永", "content": "\n水乡初禁火，青春未老。芳菲满、柳汀烟岛。波际红帏缥缈。尽杯盘小。歌祓禊，声声谐楚调。\n\n路缭绕。野桥新市里，花秾妓好。引游人、竞来喧笑。酩酊谁家年少。信玉山倒。家何处，落日眠芳草。\n"}
{"title": "送公期得假归绛", "industry": "宋代", "author": "欧阳修", "content": "\n风吹积雪销太行，水暖河桥杨柳芳。少年初仕即京国，故里几归成鬓霜。山行马瘦春泥滑，野饭天寒饧粥香。留连芳物佳节过，束带还来朝未央。\n"}
{"title": "端午雨饮伯英池馆", "industry": "宋代", "author": "韦骧", "content": "\n山城重午遭阴晦，谢氏池亭亦自堪。野色映来歌舞好，炎威消去酒肴甘。手中菖屑随杯泛，头上榴花带雨篸。且尽主人留客兴，明年谁北复谁南。\n"}
{"title": "送边秀才入成都", "industry": "清代", "author": "程嗣立", "content": "\n卧龙丞相锦江水，跃马公孙白帝城。往事云烟多变灭，羡君意气自纵横。向西形势参天出，稽古名流爱蜀行。如此丹崖青嶂里，不妨终日有猿声。\n"}
{"title": "次韵赵积中慈湖即事", "industry": "宋代", "author": "王之道", "content": "\n嗟予留滞行当归，秋雨夜寒闻捣衣。短檠明灭泪眼暗，谁令不寐心如飞。\n"}
{"title": "金牛洞天", "industry": "明代", "author": "罗伦", "content": "\n洞天风景碧虚中，九曲云根一线通。谁向紫阳山下路，梅花三弄倚东风。\n"}
{"title": "题孙伯符墓", "industry": "宋代", "author": "韩淲", "content": "\n自无太史慈，孰对孙伯符。群舒有馀地，周郎或知予。既推道南宅，以湿谩相濡。本拟驰中原，扫灭邺中都。天乎许贡客，一箭失壮躯。黾勉付后事，张昭乃其奴。赤壁之火攻，仅可保全吴。公瑾复不长，伯业益荒芜。至今春草生，高坟在姑苏。传言尚相点，经行倍踟蹰。异代岁月速，谁为我非夫。酹酒起英爽，白杨鸣赤乌。荆州或已分，曹刘竟称孤。堂堂破虏冢，归命诚足俘。\n"}
{"title": "白发", "industry": "明代", "author": "祁顺", "content": "\n忆昔行年初弱冠，满头鬒发如云烂。春光在眼能几何，陡觉容华镜中换。三旬有二秋兴发，忽作潘郎二毛叹。因循四十未有闻，两鬓霜毫渐凌乱。只今蹉跎方及艾，已比前时白过半。晨梳灯下星隐映，晚握窗前雪璀璨。平生历履多苦辛，况是功名早羁绊。百年强半瞬息间，向后几何堪把玩。丈夫生世贵有立，万事由天又奚惮。试观上古贤达人，衰老相仍孰能逭。马肝之石不须求，甘露为羹亦誇谩。有钱沽酒醉即歌，任作龙钟白头汉。\n"}
{"title": "题喜鹊图二首 其二", "industry": "明代", "author": "李昌祺", "content": "\n对立梅梢似欲鸣，含情倾听却无声。摩挲醉眼行前看，不是生成是画成。\n"}
{"title": "赠石牛上人", "industry": "宋代", "author": "赵葵", "content": "\n万里江山万里天，疏钟半夜落渔船。老来羡杀禅关客，一枕江声抱月眠。\n"}
{"title": "次韵曾侯赠庵僧", "industry": "宋代", "author": "释德洪", "content": "\n野僧自是闲，不复知闲味。譬如庵中人，不见庵外事。\n"}
{"title": "偈", "industry": "宋代", "author": "释坦", "content": "\n径山有个竹篦，直下别无道理。佛殿厨库三门，穿过衲僧眼耳。\n"}
{"title": "诣斋宫作 其三", "industry": "清代", "author": "弘历", "content": "\n端居静觉漏声稀，几务虽疏更敕几。食变坐迁子所慎，恒旸愆雨我知非。\n"}
{"title": "赠长安毕郎中", "industry": "唐代", "author": "李洞", "content": "\n高门寒沼水连云，鹭识朱衣傍主人。地肺半边晴带雪，\n\n天街一面静无尘。朝回座客酬琴价，衙退留僧写鹤真。\n\n从此几迁为计相，蓬莱三刻奏东巡。\n"}
{"title": "同君倚过圣俞", "industry": "宋代", "author": "司马光", "content": "\n王畿天下枢，薄领日填积。自非奉朝请，九衢未尝识。今兹到东城，胥靡暂逃役。近指圣俞居，安能不往觌。一室静萧然，昏碑帖古壁。叩阶读新诗，迷闇得指擿。笑言殊未足，黯然日将夕。呼马涉归涂，灯火已历历。又知几何时，更有重来迹。\n"}
{"title": "城西送邓生", "industry": "明代", "author": "袁凯", "content": "\n千山风雪正霏霏，君去金陵几日归。凤凰台上还吹笛，东望沧溟泪满衣。\n"}
{"title": "海山图二首 其二", "industry": "宋代", "author": "赵文", "content": "\n嵯峨石壁不可梯，列仙之癯实居之。下视茫茫渺何许，风帆浪舶多积贮。舟中贾客莫浪喜，山上高人解笑汝。\n"}
{"title": "题东郊归牧图 其二", "industry": "元代", "author": "蓝仁", "content": "\n浅石幽柯草满川，吴牛背上稳于船。儿童颠倒争喧笑，绝似雍熙在目前。\n"}
{"title": "孟子 大勇", "industry": "宋代", "author": "陈普", "content": "\n大勇非由血气充，性情义命本来公。至刚至直纯天道，逆理其间何所容。\n"}
{"title": "减字木兰花 前题", "industry": "清代", "author": "程颂万", "content": "\n关山一叶。吹梦暗惊天上白。莫上江楼。有月阑干只驻愁。竹云深护。画个无弦来替汝。缺处题名。另样花枝有重轻。\n"}
{"title": "夜坐", "industry": "清代", "author": "傅梦琼", "content": "\n新月如钩半未明，楼头忽听玉箫声。春光满目无游处，一片烽烟绕郡城。\n"}
{"title": "句", "industry": "宋代", "author": "王随", "content": "\n桑斧刊春色，渔歌唱夕阳。\n"}
{"title": "寄友 其一", "industry": "明代", "author": "解缙", "content": "\n昨日金门进讲书，君辞丹扆下阶除。遥知綵服趋庭日，何异神仙上碧虚。\n"}
{"title": "羔裘", "industry": "先秦", "author": "佚名", "content": "\n羔裘如濡，洵直且侯。彼其之子，舍命不渝。羔裘豹饰，孔武有力。彼其之子，邦之司直。羔裘晏兮，三英粲兮。彼其之子，邦之彦兮。\n"}
{"title": "华清宫", "industry": "唐代", "author": "高蟾", "content": "\n何事金舆不再游，翠鬟丹脸岂胜愁。\n\n重门深锁禁钟后，月满骊山宫树秋。\n"}
{"title": "明德皇太后挽歌词五首", "industry": "宋代", "author": "杨亿", "content": "\n德契河洲什，心依黄老书。濯龙规诫在，飞羽豫游疏。复土文园接，凝尘丙殿虚。烝烝天子孝，泣血望涂车。\n"}
{"title": "西江月·鱼兔若还入手", "industry": "宋代", "author": "张伯端", "content": "\n鱼兔若还入手，自然忘却筌蹄。渡河筏子上天梯。到彼悉皆遗弃。未悟须凭言说，悟来言说皆非。虽然四句属无为。此等何须脱离。\n"}
{"title": "春晚寺居即事", "industry": "宋代", "author": "章甫", "content": "\n晚晴鸟雀喜窥檐，客舍余寒怕卷帘。多病新来知本草，安心老去读楞严。发稀帽侧头慵栉，火冷香消手自添。百念不生惟饱饭，春山蔬笋十分甜。\n"}
{"title": "次韵李参政 其二", "industry": "宋代", "author": "魏了翁", "content": "\n月暗书中色，霜彫镜里年。滔滔时易失，落落意难传。信己终违俗，随人谩辱先。输他南阁老，攲玉弄寒泉。\n"}
{"title": "秋夜 其一", "industry": "明代", "author": "区越", "content": "\n鸡黍荐新酌，莼鲈添客尝。东园月已满，坐久不知凉。\n"}
{"title": "湖口舟中口号赠内 其二", "industry": "明代", "author": "屈大均", "content": "\n湖水合将江水流，与卿日日乘轻舟。相怜一片鸳鸯水，白浪如山亦不愁。\n"}
{"title": "用韵叙旧二首 其一", "industry": "明代", "author": "黄淮", "content": "\n深沈秘阁殿东头，进退从容岂解忧。自爱伯阳为柱史，谁誇阮瑀在陈留。熙熙化日如春盎，湛湛恩波似海流。几度金銮曾侍宴，中官传敕醉方休。\n"}
{"title": "七绝九章七十二首 其四十二", "industry": "当代", "author": "添雪斋", "content": "\n此夜无由有风哭，一声抑悒一声速。犹如二十五弦音，携上荒原随古木。\n"}
{"title": "减兰　三月二十四 其四", "industry": "当代", "author": "卢青山", "content": "\n春雷击首，大雨推山如纸走。一担陈书，滑路三人笑满渠。泥家薄酿，染出红颜花朵样。静夜思之，独有馀欢尚在兹。\n"}
{"title": "寒食安厚卿具酒馔邀数君子游压沙寺观梨花独苏子由不至诗来", "industry": "宋代", "author": "强至", "content": "\n花前烂醉如泥淤，犹恐花过嗟空株。压沙梨开百顷雪，春晚未赏计已疏。厚卿置酒趁寒食，蜂喧蝶闹人意苏。林间把盏谁我侑，鸟歌声滑如溜珠。魏都风流重行乐，艳妆丽服明郊墟。我初闻招便勇往，恨不插翼附骏驹。峨眉夫子趣独异，静坐幕府烦邀呼。车公不到座寂寞，大句落纸来须臾。樽边弄笔辄强和，布鼓乃敢当雷车。主人明朝复命客，是日禊事修祓除。日涵花气暖不散，酒力易著起要扶。清明予亦饮射圃，罚觯屡困辞不辜。杯盘一饱藉脱粟，那有白饭馀君奴。梨花好在期共醉，功名身外终何如。\n"}
{"title": "答高判官知唐店夜饮", "industry": "宋代", "author": "梅尧臣", "content": "\n露宿勤王客，相从月下来。黄流何日涨，绿酒暂时开。风定灯花烂，天高斗柄回。醉言多脱略，吾党不须猜。\n"}
{"title": "同襄阳守张士弘过习家池六首 其五", "industry": "明代", "author": "孙承恩", "content": "\n习家池上野花开，昔日衣冠今草莱。为问汉江江上月，几见山翁几醉来。\n"}
{"title": "次韵酬李仲思宰相", "industry": "元代", "author": "明本", "content": "\n晴云万叠裹群山，厓瀑千寻落树间。定里惊传王驾至，祇应来夺老僧閒。\n"}
{"title": "怀古题雪十首·李伋郊雪", "industry": "宋代", "author": "方凤", "content": "\n西湖无舟波冻合，孤山照人如玉立。太守徒行访隐君，门前净扫茶烟湿。坐谈会公幽怀开，寒梅吹香当酒杯。隐君平生厌城市，雪霁何妨公再来。\n"}
{"title": "夔门驿", "industry": "宋代", "author": "汪元量", "content": "\n宿酲未解据胡床，亭午披衣望麝香。三峡夜来天似水，百蛮秋后月如霜。洲前橘柚垂垂实，石上藤萝细细长。又欲拿舟过滟澦，黄牛白狗接高唐。\n"}
{"title": "景祐祭文宣王庙六首 奠币用《明安》。", "industry": "宋代", "author": "郊庙朝会歌辞", "content": "\n一王垂法，千古作程。有仪可仰，无德而名。齐以涤志，币以达诚。礼容合度，黍稷非馨。\n"}
{"title": "汪茂南提举挽词", "industry": "宋代", "author": "陆游", "content": "\n往者绍兴末，江淮闻战鼙。上流烦旧德，下客辱深知。陈迹成今古，追怀每涕洟。郎君虽不识，抚事亦增悲。\n"}
{"title": "秦人竹豸留谣", "industry": "未知", "author": "佚名", "content": "\n豸留豸留引黑牛，天差不自由。但看戊寅岁，扬在蜀江头。\n"}
{"title": "题竹石赠汤子敏", "industry": "明代", "author": "刘崧", "content": "\n为爱临江竹，萧萧绿一丛。几时石盘上，把钓听秋风。\n"}
{"title": "初诞孙贺宾宴集用往岁生男韵 其二", "industry": "明代", "author": "严嵩", "content": "\n在公夙夜真忘瘁，刚为兹辰罄一欢。天道总容仁有后，世情徒羡贵为官。堂开绿野归难遂，桑植成都志易完。独有寸丹期报主，向来心事任人看。\n"}
{"title": "春日西溪即事 其二", "industry": "明代", "author": "姚广孝", "content": "\n人家半依沙觜，舟子长停岸足。杨柳三株五株，桃花一簇两簇。斜阳澹澹牵黄，远水盈盈涨绿。老翁忘却投纶，因看晴鸥对浴。\n"}
{"title": "送杨肖韩民部谪陜州", "industry": "明代", "author": "卢龙云", "content": "\n执戟曾疲阙下班，那堪世路复多艰。流言尽属杯中影，同病俱怜镜里颜。二室莺花供客赏，五陵衣马待君还。周南岂必嗟留滞，逸驾长途未可攀。\n"}
{"title": "寄郤子中学句", "industry": "宋代", "author": "释德洪", "content": "\n刚疏触时怒，发之投海山。沛恩出意外，缧囚遂生还。湘西谷量云，结屋清蘋湾。举手弄云水，意适情自闲。大藩英俊地，翰墨相追攀。聚话兰丛秀，吐气雌霓弯。我穷世讳见，所至特见删。但馀遭夫子，时时客扣关。迩来又识公，喜忘双鬓斑。夷粹韵拔俗，简重语不烦。人品有如子，合在台阁间。归来梦西津，五峰解烟鬟。故人讶归晚，负负愧在颜。此诗虽梦语，亦足发天悭。乃知忧患烈，不能镌冥顽。遥想为一笑，秀句出饥寒。\n"}
{"title": "四月二十七日梅雨甚骤", "industry": "宋代", "author": "方回", "content": "\n黄梅三日雨，漏屋使人愁。无饭不遑恤，有书犹欲修。绵延蜂虿贼，震动犬牙州。\n"}
{"title": "醉思仙", "industry": "宋代", "author": "吕渭老", "content": "\n断人肠。正西楼独上，愁倚斜阳。称鸳鸯鸂鶒，两两池塘。春又老，人何处，怎惯不思量。到如今，瘦损我，又还无计禁当。\n\n小院呼虑夜，当时醉倒残缸。被天风吹散，凤翼难双。南窗雨，西廊月，尚未散、拂天香。听莺声，悄记得，那时舞板歌梁。\n"}
{"title": "溪上", "industry": "宋代", "author": "钱槱", "content": "\n秋老芦花冉冉飞，晓天寒气袭人衣。轻桡棹入鸥群去，钓得鲈鱼带雨归。\n"}
{"title": "声声慢（赋红木犀·余儿时尝入京师禁中凝碧池，因书当时所见）", "industry": "宋代", "author": "辛弃疾", "content": "\n开元盛日，天上栽花，月殿桂影重重。十里芬芳，一枝金粟玲珑。管弦凝碧池上，记当时、风月愁侬。翠华远，但江南草木，烟锁深宫。\n\n只为天姿冷淡，被西风酝酿，彻骨香浓。枉学丹蕉，叶展偷染妖红。道人取次装束，是自家、香底家风。又怕是，为凄凉、长在醉中。\n"}
{"title": "封君沈翁七十寿言", "industry": "明代", "author": "王世贞", "content": "\n父书既读尽，遂读天下书。两儿佩庭训，比翼升公车。大者汝南君，小者承明庐。脱汝白苎衫，饰以黄金鱼。充庭尽和气，绕膝皆璠玙。有时写八咏，虹霞吐阶除。忽尔钓四腮，日月付樵渔。能令纸价贵，又使俗情疏。楚泽纵元绪，鲁门飨爰居。喧寂太非性，拟公安得如。我有盈觞酒，微规以当誉。愿保四余言，永为百岁储。\n"}
{"title": "古荡归途", "industry": "清代", "author": "陈撰", "content": "\n日暮东风急，归途雨正繁。泥深黏屐重，云湿带林昏。野水喧鱼艇，人家掩竹门。遥怜折梅处，回首更西村。\n"}
{"title": "五十自寿 其一", "industry": "当代", "author": "秦鸿", "content": "\n午风轻拂触蛮蜗，未遣云山障浚遐。重叠故吾松落影，等閒新眊蝶迷花。添闻庙算瞢腾梦，驻想天光滉漾车。万八日星飞夜雨，一身屼嵲共欹斜。\n"}
{"title": "无题", "industry": "明代", "author": "王彦泓", "content": "\n饮兴阑珊月影移，侍儿出去罢矜持。灯前侧立魂难定，细唾柔嘶慢视时。\n"}
{"title": "送监生马纯玉归省", "industry": "明代", "author": "谢晋", "content": "\n五载编摩近紫宸，一朝归省出成均。马周辞阙丹心在，莱子趋庭綵服新。山店酒香寒驻马，江亭月色暮留人。东风又绿瀛洲草，回首乡园总是春。\n"}
{"title": "籍亮侪先生忠寅寄示任公挽诗，感赋1929", "industry": "近代", "author": "缪钺", "content": "\n独从乱世惜真才，迸泪诗章郁百哀。老子犹龙脱生死，高丘无女叹蒿莱。青萍宁掩丰城气，赤县谁能厄运回。举世争伤书种绝，岂徒朋旧泣岑苔。\n"}
{"title": "题林逋观梅图", "industry": "明代", "author": "胡奎", "content": "\n昔年曾访孤山，欲识诗翁半面。水边著意相寻，林下无心一见。\n"}
{"title": "题韩氏所藏元佑选尚诏草", "industry": "宋代", "author": "楼钥", "content": "\n禁脔当年选尚初，难兄辞宠意何如。裕陵遗旨知难改，元佑湛恩信有余。今日犹存卯君笔，向来谁造粉昆书。韩门世宝宜无坠，史有遗文尚取诸。\n"}
{"title": "咏史十二首 其七 隋", "industry": "清代", "author": "陈肇兴", "content": "\n新林一战破平湖，南北全收入版图。灵感有书成内史，太平无策报吾儒。千金枉自遗杨素，一死方知误独孤。毕竟宇文除莫尽，他年留患在江都。\n"}
{"title": "浣溪沙 题余澹心五十小像四首 其一", "industry": "清代", "author": "宋琬", "content": "\n白发平头五十人。依然居士净名身。盟鸥狎鹭有谁嗔。伯玉行年非已断，少陵垂老懒逾真。冶城花月乐千春。\n"}
{"title": "李愬雪夜入蔡州四首 其一", "industry": "清代", "author": "金朝觐", "content": "\n雪夜衔枚走敌师，军声鹅鹳两惊疑。探囊取得吴元济，计夺昆崙一觉时。\n"}
{"title": "嘉平八日祷雪崇福观集霰随车至晚大雪凡三日广文邵丈志喜赋诗勉和元韵", "industry": "宋代", "author": "程公许", "content": "\n集霰才随紫马回，散花天已御风来。尘寰瞥地开仙境，和气融春入酒杯。寒冱潜消人物疠，清吟肯傍簿书堆。南枝陡觉精神别，探借东皇信息催。\n"}
{"title": "消夏词 其八", "industry": "清代", "author": "孙原湘", "content": "\n人语花香辨不情，水明帘捲夜云轻。行来仙骨姗姗甚，暗里遥开玉钏声。\n"}
{"title": "晚雨过白塔", "industry": "元代", "author": "钱惟善", "content": "\n宋宫传是唐朝寺，白塔崔嵬寝殿前。夏雨染成千树绿，暮岚散作一江烟。苍苔门外铜铺暗，细柳营中画角传。寂寞葫芦宫井畔，野人拾得旧金钿。\n"}
{"title": "闲居二首", "industry": "宋代", "author": "洪咨夔", "content": "\n出门闻鸠语，秋思生春妍。豆苗深没腰，稻花高出肩。路旁两三叟，合爪感谢天。老身幸不死，得见穰穰田。眼中多少人，不能待丰年。\n"}
{"title": "拟温飞卿杨柳枝六首 其三", "industry": "清代", "author": "曾习经", "content": "\n旧栽百倍近南塘，攀折年深尔许长。寄与粉绵飞絮道，春寒犹著郁金堂。\n"}
{"title": "东平道中", "industry": "明代", "author": "胡俨", "content": "\n白云飞尽碧天寒，夹道青山马上看。最是动人愁思处，虫声满地叶声干。\n"}
{"title": "赠游宣教", "industry": "宋代", "author": "袁燮", "content": "\n连日雨滂沱，闾阎应甚苦。慨念乐隐翁，萧然坐环堵。术业岂不精，一寒乃如许。请君姑置之，对妇酌芳醑。\n"}
{"title": "重寓松涛庵", "industry": "清代", "author": "髡残", "content": "\n荻花袅袅隔村烟，秋水柴门半暮天。何意我来重话旧，叶舟横渡雁声前。\n"}
{"title": "旅店题壁四首 其四", "industry": "清代", "author": "华蘅芳", "content": "\n历尽青山怨路遥，带围渐减旧时腰。南方香草徒惆怅，北地花枝更寂寥。此去亭旗休画壁，从来司马惯题桥。夜阑不作还乡梦，起剔残灯续解嘲。\n"}
{"title": "复答唐公并呈鲁直成季明略", "industry": "宋代", "author": "晁补之", "content": "\n穷邦无以糊吾口，岁岁荒山收橡斗。商歌白石不胜寒，非为荆州三往还。天下无人知我意，得君相合一言间。三书丞相何烦上，再见客卿宁用赏。愿闻关中季布名，何得此声梁楚城。论心四子谁许我，百金一诺兹为荣。唐公才非今世士，不见圣人见君子。我今正似逃虚空，闻人跫然已心喜。君不见玉川月蚀诗律难，不独虾蟆遭骂弹。凭陵百怪付公等，青天蜀道宁容攀。它时邹湛名亦好，常在我知因岘山。\n"}
{"title": "景祐大享明堂二首", "industry": "隋代", "author": "佚名", "content": "\n偃革兴文，封浴考瑞。威烈巍巍，允膺宗祀。\n"}
{"title": "自叹", "industry": "清代", "author": "程孺人", "content": "\n我到云亭四十年，寄怀身世两茫然。难开笑口翁姑侧，莫解愁眉子妇前。目睹耳闻皆是闷，朝筹夕计不能眠。更思病母无从慰，空把幽忧告碧天。\n"}
{"title": "雨香馆 其二", "industry": "清代", "author": "弘历", "content": "\n雨香来鼻观，真合独称灵。远垄蓬葱绿，高峰朴亚青。润疑逼衣履，秀每罨窗棂。落落长松下，因思斸茯苓。\n"}
{"title": "春日游台中公园", "industry": "清代", "author": "林朝崧", "content": "\n娇鸟啼花报花开，大堤裙屐嬉春来。垂杨四面栏不住，远山飞入池中台。恍惚江东张园好光景，欲唤吴姬抚琴歌落梅。旧游如梦忽枨触，临水照影惊于思。此间昔筑鲸鲵观，清明麦饭无人哀。杜宇冬青几风雨，碧血染地生莓苔。山邱一变作华屋，百年罗刹成蓬莱。地运盛衰关天数，何用胡僧谈劫灰！江山风月无定主，管领正要骚人才。看花对酒不作乐，地下奇鬼将人咍。黄金入手买歌舞，醉即藉草卧勿回。身前勿计身后事，贵贱俱尽随尘埃。君看石像耸云表，英姿飒爽褒鄂推。万人瞻拜徒为尔，一代雄豪安在哉？\n"}
{"title": "句 其二", "industry": "宋代", "author": "陈师锡", "content": "\n溪门寂寞无人到，只有清风独自来。\n"}
{"title": "古妍歌", "industry": "两汉", "author": "佚名", "content": "\n妍歌展妙声，发曲吐令辞。\n"}
{"title": "西江月", "industry": "宋代", "author": "张孝祥", "content": "\n楼外疏星印水，楼头画烛烘帘。凭高举酒恨厌厌。征路虚无指点。\n\n酒兴因君开阔，山容向我增添。一钩新月弄纤纤。浓雾花房半敛。\n"}
{"title": "和陈州田舍人留别", "industry": "宋代", "author": "王禹偁", "content": "\n宛丘分理藉贤明，暂辍词臣抚百城。职罢掖垣人共惜，郡连京辅自为荣。休吟红药堦前色，且听长淮枕上声。驻马都门相别处，柳黄莎碧上林莺。\n"}
{"title": "桥", "industry": "唐代", "author": "李峤", "content": "\n乌鹊填应满，黄公去不归。势疑虹始见，形似雁初飞。\n\n妙应七星制，高分半月辉。秦王空构石，仙岛远难依。\n"}
{"title": "忆旧", "industry": "近代", "author": "吴未淳", "content": "\n苦忆三冬暖，围炉夜话时。放言评古帖，脱口得新诗。不饮狂如醉，轶闻听更奇。二更人影散，月满海棠枝。\n"}
{"title": "送应司训入广", "industry": "明代", "author": "张宁", "content": "\n一官初得觐宸旒，又上湖南万里舟。碧树青山妃子庙，夕阳芳草仲宣楼。伫闻江汉归周化，莫为沅湘吊远游。泮水传经如有暇，好题尺牍慰穷愁。\n"}
{"title": "次韵答虎石道人三首 其二", "industry": "明代", "author": "夏原吉", "content": "\n为爱丛林老辨才，片帆归去又还来。囊中珠玉清人骨，麈尾风云障俗埃。莲社未知容我否，酒眉且自向师开。三吴早晚徵输足，重看天花雨法台。\n"}
{"title": "奉和鲁望樵人十咏 其三 樵叟", "industry": "唐代", "author": "皮日休", "content": "\n不曾照青镜，岂解伤华发。至老未息肩，至今无病骨。家风是林岭，世禄为薇蕨。所以两大夫，天年自为伐。\n"}
{"title": "闻华从化诵李中麓乐府词有忆寄上四首 其二", "industry": "明代", "author": "卢楠", "content": "\n㬅倩西辞金马门，酣歌特地引芳樽。海上长谣王母宴，人间谪得岁星魂。\n"}
{"title": "小酌", "industry": "宋代", "author": "陆游", "content": "\n帘外桐疏见露蝉，一壼聊醉嫩寒天。团脐磊落吴江蟹，缩项轮囷汉水鲂。投老宦游真漫尔，平生怀抱固超然。文书缚急何由耐，会向长安市上眠。\n"}
{"title": "都门春感杂诗二十章寓崇文门试邸作 其十五", "industry": "清代", "author": "姚燮", "content": "\n内家汉戏秘鞦韆，冷饼堆槃近禁烟。城巷踏青看社戏，野垆浮白话耕年。梦华有录都承例，春唱堪邀未论钱。锦毂六萌驰柳过，路童拾得断珊鞭。\n"}
{"title": "次韵答邵户部文敬", "industry": "明代", "author": "李东阳", "content": "\n葛巾芒屦坐题诗，只欠江边一钓丝。药检旧囊书欲遍，梦回春枕事多遗。人情更与新年别，草色宁知要路私。独在卷帘深处望，西山无数雨晴时。\n"}
{"title": "凭阑人·赠吴国良", "industry": "元代", "author": "倪瓒", "content": "\n客有吴郎吹洞箫，明月沉江春雾晓。湘灵不可招，水云中环佩摇。\n"}
{"title": "闻报有述", "industry": "明代", "author": "黄衷", "content": "\n由来那解务崇深，万里谁传阙下音。岂有涓埃裨海岳，止应泉石怨商参。关山处处豺狼窟，蓬蔀家家燕雀林。经略总看双鬓在，拥旄宁是老予心。\n"}
{"title": "再游郭氏园亭二首 其一", "industry": "明代", "author": "何景明", "content": "\n仲夏一到此，主人开水亭。园林再驻马，台榭已流萤。细竹摇风牖，孤云度石屏。停杯更暮雨，何限北崖青。\n"}
{"title": "贺新郎 用张仲宗寄李伯纪丞相韵赋呈不匮，兼示大厂。更端以进，亦无聊之极思也", "industry": "近代", "author": "龙榆生", "content": "\n梦逐寒潮去。望中原、重遮岭树，静临江渚。将帅何人思宗泽，岸上不闻呼渡。渐报得、边烽几处。我欲为公罗豪俊，待他年、好击平蕃鼓。要起趁，荒鸡舞。蓬莱此去无多路。试评量、衣冠上国，肯为奴虏。似血红棉擎高干，斯意凭谁共语。细领略、异方风土。白下敧眠时难更，问诗人、果合南迁否。憎短翅，阻冲举。\n"}
{"title": "山矾", "industry": "宋代", "author": "洪朋", "content": "\n黄龙山中春事晚，山谷道人上山坂。鼻端山矾花气浓，怪底经行众芳苑。一种风姿极可人，幽姿正色相鲜新。素馨籍甚不足意，黄淡羞涩终非真。\n"}
{"title": "青原台诗", "industry": "宋代", "author": "饶节", "content": "\n五马胸中足丘壑，驻车决遣有馀乐。似言新广青原台，不减滕王旧江阁。滕王阁下当年路，静中怀抱时来去。闻说青原比像间，表里江山便知处。使车时此携佳宾，与人同乐不同群。倚栏自得新诗句，矫首长怀古道人。青原亲见曹溪祖，渠有儿孙住山斧。问公何处见青原，杳杳飞鸿掠云去。\n"}
{"title": "东亭极望诗", "industry": "南北朝", "author": "萧子范", "content": "\n晚流稍东急，暝景促西晖。水鸟衔鱼上，莲舟拂芰归。郊原共超远，林野杂依菲。从君采萝葛，宁复想轻肥。\n"}
{"title": "春日送夫之长安", "industry": "唐代", "author": "晁采", "content": "\n思君远别妾心愁，踏翠江边送画舟。\n\n欲待相看迟此别，只忧红日向西流。\n"}
{"title": "句", "industry": "宋代", "author": "张景脩", "content": "\n别后遥知倚门母，老来偏忆出家儿。洗竹放教风自在，傍溪看得月分明。白快近来逢素鬓，赤穷今日得朱袍。何妨包裹如风药，且免淋漓似水鸡。修水引来双瀑布，长松留住半天风。来恨不逢池水满，屏风围住芰荷香。但令陶令长为主，莫遣灵芸错认伊。\n"}
{"title": "初抵京承子与携汪魏二君夜过分韵得江字", "industry": "明代", "author": "王世贞", "content": "\n此夕逢君倒玉缸，千门月色迥临窗。隔年杯酒心犹壮，近眼篇章意未降。北去鼓鼙填瀚海，南来旌甲满沧江。欲论后会谁能数，愁杀寒钟更几撞。\n"}
{"title": "醉后歌一首", "industry": "明代", "author": "黄省曾", "content": "\n西辉之日东复来，扶桑芳枝几时摧。青丘一射九景颓，鲁阳挥戈六龙回。当年羲御今尚存，不闻黄泉有人回。后来万古仍前积，眼中四运何相催。君看草木荣忽衰，秋谁使之落，春谁使之开。世人茫茫究无始，鸿濛溟涬空妄猜。不如委身顺元化，一日倘在还衔杯。\n"}
{"title": "送杨帅赴诏", "industry": "宋代", "author": "敖陶孙", "content": "\n谓公目光谢牛背，分视赤子未脱绷。谓公足迹嗫龙尾，公守冻壁如痴蝇。看公进退无一可，公欲自判何方凭。迩来诏书下峻层，趣公入趁花底根。腰龟杖节亦已了，持橐上雍须公能。公言臣是江西狞，坐中十言九带枨。满朝贵人面雪色，可忍一一为臣頳。吉州城南水如渑，有蒌可丝鲂可罾。书生说食涎已满，寄谢龙阙双觚棱。祝融海王神最灵，胡能呵雾遮前程。堂堂大舸截江去，天吴击鼓冯夷迎。孰居其间为此争，东西欲夺公无情。众生焦灼大火聚，公但抱宝眠清冷。\n"}
{"title": "和李天麟秋怀五绝句", "industry": "宋代", "author": "杨万里", "content": "\n夜把新诗百遍开，句如红药与苍苔。如何作许无端甚，押尽车斜始送来。\n"}
{"title": "上都 其二", "industry": "明代", "author": "屈大均", "content": "\n墩夹边墙内外长，纷纷庐落绕牛羊。白貂绿马边头贵，争换红盐向市场。\n"}
{"title": "浔阳三题。东林寺白莲", "industry": "唐代", "author": "白居易", "content": "\n东林北塘水，湛湛见底清。中生白芙蓉，菡萏三百茎。\n\n白日发光彩，清飙散芳馨。泄香银囊破，泻露玉盘倾。\n\n我惭尘垢眼，见此琼瑶英。乃知红莲花，虚得清净名。\n\n夏萼敷未歇，秋房结才成。夜深众僧寝，独起绕池行。\n\n欲收一颗子，寄向长安城。但恐出山去，人间种不生。\n"}
{"title": "咏虹", "industry": "唐代", "author": "苏味道", "content": "\n纡馀带星渚，窈窕架天浔。空因壮士见，还共美人沉。\n\n逸照含良玉，神花藻瑞金。独留长剑彩，终负昔贤心。\n"}
{"title": "汤泉荷花", "industry": "清代", "author": "弘历", "content": "\n暖溜饶地灵，胜似远公社。芙蕖绽清和，不待朱明夏。女夷有私铸，相争木奴冶。裛风散芳馨，照日含娇姹。却让别浦荷，盈盈秋露泻。早盛亦速零，寄语附炎者。\n"}
{"title": "张贞女", "industry": "清代", "author": "赵鹤", "content": "\n早寡已足悲，况当将嫁时。艰难思鲁女，风雨黯湘累。一痛成今古，终身断涕洟。妾心如古井，地下不须知。\n"}
{"title": "戊午早秋漫兴二首 其二", "industry": "明代", "author": "贝琼", "content": "\n烂熳蕣花早，乱开篱落间。秋风机杼动，夜雨桔槔閒。牧豕公孙老，思鲈记室还。有时逢野叟，犹自说朝班。\n"}
{"title": "问雪", "industry": "宋代", "author": "晁说之", "content": "\n此雪问谁偏最喜，羯胡得意逞天骄。黄河稳渡鱼龙静，白马增光剑甲豪。我有玉钤今震叠，尔看瑶璧莫呼号。何妨特敕近臣燕，肠断金樽费独谣。\n"}
{"title": "重居夜坐怀苏伯达昆仲", "industry": "宋代", "author": "释道潜", "content": "\n狂风吹林声怒号，隔垣汹汹如秋涛。夜阑稍觉群动息，星斗挂檐霜月高。东邻书生勤且劳，粲然文采真凤毛。遥想下帷应未寝，短檠相对课离骚。\n"}
{"title": "得于鳞书二首 其一", "industry": "明代", "author": "宗臣", "content": "\n重来击筑饮，偏忆和歌人。明月漳河夕，梅花碣石春。愁难千里破，情到尺书真。谁不疑斯道，君当爱此身。\n"}
{"title": "诸公和渊明止酒诗因同赋", "industry": "宋代", "author": "陈与义", "content": "\n爱河漂一世，既溺不能止。不如淡生活，吟诗北窗里。肺肝亦何罪，困此毛锥子。不如友麯生，是子差可喜。三杯取径醉，万绪散莫起。奈何刘伶妇，苦语见料理。不如一觉睡，浩然忘彼己。三十六策中，此策信高矣。政使江变酒，誓不涉其涘。尚须学王通，艺黍供祭祀。\n"}
{"title": "新居吟", "industry": "近代", "author": "诸祖荫", "content": "\n纵异元龙百尺楼，足舒老眼看新秋。心如止水因经海，远树蝉嘶听亦幽。\n"}
{"title": "夕次鹿门山作", "industry": "唐代", "author": "阎防", "content": "\n庞公嘉遁所，浪迹难追攀。浮舟暝始至，抱杖聊自闲。\n\n双岩开鹿门，百谷集珠湾。喷薄湍上水，舂容漂里山。\n\n焦原不足险，梁壑未成艰。我行自春仲，夏鸟忽绵蛮。\n\n蕙草色已晚，客心殊倦还。远游非避地，访道爱童颜。\n\n安能徇机巧，争夺锥刀间。\n"}
{"title": "广慧教寺", "industry": "宋代", "author": "裴大亮", "content": "\n政馀飞棹入烟村，数里菰蒲接寺门。惟爱弁峰供醉眼，役人诗思到黄昏。\n"}
{"title": "菩萨蛮 其八", "industry": "近代", "author": "茅于美", "content": "\n疏桐叶白纱窗晓，从今解识相逢好。断梦续犹疑，离愁诉又非。清秋千里霁，多少重来意。零落见丹枫，隔墙深浅红。\n"}
{"title": "马升庵惠鞠苗", "industry": "宋代", "author": "张至龙", "content": "\n税得隣东地一方，旋栽黄鞠等重阳。春晨摘落青苗叶，挼作秋花气味香。\n"}
{"title": "吴门遇朱公子扶母丧归有赠二首 其二", "industry": "明代", "author": "王世贞", "content": "\n三匝啼乌无树依，江南春尽见霜飞。知君不领胡威绢，鸡骨支床一布衣。\n"}
{"title": "端午帖子词二十首·皇帝合六首", "industry": "宋代", "author": "欧阳修", "content": "\n午位星杓正，人间令节同。四时和玉烛，万物被薰风。\n"}
{"title": "苦哉行", "industry": "明代", "author": "李梦阳", "content": "\n从军北，到长城，长城草枯窟不平。十月风发霜霰零，人须马毛冰结成。东归太行践羊肠，斫冰煮糜岩谷旁。攀枝掩泪瞻故乡，红颜捣素怨夜长。悲离恨阻断肝肠，破镜何时飞上苍。\n"}
{"title": "来仙阁", "industry": "宋代", "author": "邹浩", "content": "\n偶向人间作谪仙，翛然来此住经年。君臣鼎内重相合，日月壶中独自圆。过恶已除丹简上，姓名犹在紫霞前。一朝驾却飞鸾去，留得风声举世传。\n"}
{"title": "蜀客谈蜀事 其三", "industry": "明代", "author": "凌义渠", "content": "\n锦伞红妆故自豪，战酣卸甲注唇膏。遥传此事堪图画，不向春笺问薛涛。\n"}
{"title": "感遇 其八", "industry": "明代", "author": "邱云霄", "content": "\n南登万丈峰，上有千尺桐。高枝待凤鸟，下体奏南风。寂寥在空谷，众木纷异同。樵人轻斧斤，日事深山中。但恐秋风落，共委荆棘丛。嗟哉韶庭音，岂上炊爨功。\n"}
{"title": "自君之出矣二首 其二", "industry": "宋代", "author": "曹勋", "content": "\n自君之出矣，妆台生网丝。思君拂团扇，相与共提携。\n"}
{"title": "次史药房池上即事韵", "industry": "元代", "author": "何中", "content": "\n万蕊飞香百草芽，帘旌不动柳阴斜。幽禽还识栏边客，曾立东风仗外花。\n"}
{"title": "南越王墓", "industry": "清代", "author": "陈培脉", "content": "\n天下亡秦日，乘时据粤中。自娱聊窃帝，大长竟称雄。炎海风涛壮，孤坟草木空。千年馀霸气，常绕尉佗宫。\n"}
{"title": "送河东提刑张太博", "industry": "宋代", "author": "范仲淹", "content": "\n忆守姑苏日，见君已惊人。翩翩幕中画，落落席上珍。强记及敏力，一一精如神。洎余领西帅，密与羌夏邻。君来贰边郡，表里还相亲。有如得四支，周旋卫其身。予始按万渠，兵行百物陈。而君主其事，进退皆有伦。羌酋八九百，醉歌喜齗齗。传告以号令，再拜冈不驯。作城大顺川，扼胡来路津。汉军始屯集，虑骑俄纷纶。诸将稍畏怯，偶语辞艰辛。君跃疋马去，入险将死滨。持挝画祸福，虎校靡不遵。呼兵就畚插，悦使咸忻忻。画夜战且役，城成未逾旬。虑乃急攻我，万众生烟尘。苍惶被矢石，遁走无逡巡。君驰奏阙下，感慨动中宸。是秋怀敏败，虑势侵泾源。天地正愁惨，关辅将迸奔。腹心苟不守，皮肤安得存。予召蕃汉兵，趋邠当北门。诸将切切议，谓宜守塞垣。惟君力赞我，咸镐为本根。全师遂鼓进，连城息惊喧。果释天子忧，奖诏垂明恩。予贰机衡重，君掌食货繁。岂敢懈夙夜，未尝摅笑言。今叨领南阳，会君乘使轩，携手百花洲，无时不开樽。语论极今古，情契及子孙。气同若兰芝，声应如篪埙。浩歌忘物我，剧饮无凉暄。自问平生心，此乐曾几番。一旦改使节，匆匆指并汾。惜别固不忍，赠行当有云。從来宿兵地，北与胡汉分。长河出紫塞，太行入青云。天然作雄屏，览者怀忠动。行府在平阳，山川秀氤氲。尧民击壤歌，千古犹得闻。君有经济心，润以金石文。揽辔问风俗，坐堂精典坟。此道日益大，行行思致君。\n"}
{"title": "答陈道原见寄山居诗韵", "industry": "元代", "author": "蓝智", "content": "\n少年自许万人雄，肯念林居野兴同。饭颗诗成惭杜子，鹿门老去忆庞公。青山白水宜春月，紫燕黄鹂共晚风。兴发会随田父饮，放歌未觉酒尊空。\n"}
{"title": "和吴盐丞雪中湖上访梅四首", "industry": "宋代", "author": "杨万里", "content": "\n七字全胜五字城，清於庾信及锺嵘。君诗妙绝端何似，不似梅花似麽生。\n"}
{"title": "题习编修梅坡卷", "industry": "明代", "author": "金幼孜", "content": "\n种得梅千树，盈盈雪满坡。捲帘疏影乱，拂席暗香多。东阁临风玩，西湖载酒过。高情政如许，赋罢一高歌。\n"}
{"title": "误佳期 闺怨", "industry": "明代", "author": "沈谦", "content": "\n闷把阑干猛拍。一向翠奁尘积。孤鸾那得影儿双，怕见菱花碧。梅浅月朦胧，鬓亸云狼藉。愁容自己也难看，敢望他怜惜。\n"}
{"title": "采桑子", "industry": "清代", "author": "郑文焯", "content": "\n竹声到枕凉如许，翠湿纱幮，香断灯孤，冰簟银床一夜疏。晓来独步穿花去，罗袂沾濡，满把明珠，始觉前溪过雨初。\n"}
{"title": "十台怀古 其四 黄金台", "industry": "明代", "author": "陈琏", "content": "\n子哙沽名堕庙社，燕昭信是真王者。黄金不惜筑高台，郭隗能言千里马。一时云集俱英豪，剧辛乐毅非儿曹。建功已酬国士报，声名不让燕山高。春秋义战由来少，何限生灵膏野草。王风不作周道东，慷慨令人怀二老。\n"}
{"title": "送张甥归上饶", "industry": "宋代", "author": "吴芾", "content": "\n悲恼情怀未易除，相逢犹未免嗟吁。暂停丝竹虽云冷，只对江山亦足娱。我得退闲为上策，汝能勤苦是亨衢。欲行千里非难事，须作人间汗血驹。\n"}
{"title": "除夕", "industry": "清代", "author": "弘历", "content": "\n丙子今朝剩，青春半月过。谁能不岁惜，惟是奉时和。仙木装新祉，宫梅发旧科。帝京饶乐事，万户拥笙歌。\n"}
{"title": "旅思", "industry": "宋代", "author": "陆游", "content": "\n支遁山前看月门，葛洪井上听松声。废亭草满青骡健，野店灯残宝剑鸣。万事竟当归定论，寸心那得媿平生。悠然酌罢无人语，寄意孤桐一再行。\n"}
{"title": "好事近", "industry": "宋代", "author": "吕胜己", "content": "\n宿面浅匀妆，梅粉旋生春色。绣草冠儿宫样，系丁香新缬。\n\n凤檀槽上四条弦，轻□□□攧。恰似浔阳江畔，话长安时节。\n"}
{"title": "今岁试士竟置酒起文堂延主司且作诗送之", "industry": "宋代", "author": "晁公溯", "content": "\n吾州俗近古，他邦那得如。饮食犹俎豆，佣贩皆诗书。今年属宾兴，诏下喧里闾。白袍五千人，崛起塞路衢。入门坐试席，正冠曳长裾。谈经慕康成，对策拟仲舒。吟诗必二雅，作赋规三都。传闻选主司，考阅须鸿濡。果然提权衡，未尝谬锱铢。得者固惊喜，失者亦欢呼。乡党为叹息，是事盖久无。老守蒙此声，增重西南隅。何以为子谢，举觞挽行车。少留尽一醉，归驾且勿驱。\n"}
{"title": "白金小还丹歌 其十一", "industry": "唐代", "author": "罗公远", "content": "\n杀青龙，须白虎，自然感化无风雨。雪花飞，雪花飞，魂归魄亦归。聚散既由壬癸水，玉神华盖体无为。涌泉水，涌泉水，春夏秋冬深无底。要行天下时，厚暖自然制。\n"}
{"title": "望江南", "industry": "近代", "author": "石声汉", "content": "\n情宛转，洄复诉凄清。倾鬲漫夸忘冷暖，化身旋梦薄苍旻。山上世缘生。\n"}
{"title": "左右生题名", "industry": "宋代", "author": "李石", "content": "\n蜀地虽远天之涯，蜀人只隔一水巴。自从文翁建此学，此俗化为齐鲁家。泮林春风桑椹熟，集鼓坎坎闻晨挝。诸生堂奥分左右，相比以立如排衙。九牧之金充岁贡，搜出精矿遗其沙。卿云褒武皆蜀秀，虎豹各自雄须牙。两京得人广数路，忍使丘中留子嗟。不然题名百许辈，无一显者何谓耶。\n"}
{"title": "赠通山叶秀才相", "industry": "明代", "author": "庄昶", "content": "\n日短日长凭大化，人非人是信当时。岂无湖水甘神瀵，更有溪毛当紫芝。步入尘埃迟亦得，乐非形器熟曾知。泯然独与溪堂坐，畏垒千年或在兹。\n"}
{"title": "初夏四首 其三", "industry": "宋代", "author": "释德洪", "content": "\n院落寥寥日正长，小梅初熟亚枝黄。午窗书引昏昏思，角簟宜开旧竹床。\n"}
{"title": "如梦令·为向东坡传语", "industry": "宋代", "author": "苏轼", "content": "\n为向东坡传语。人在玉堂深处。别後有谁来，雪压小桥无路。归去。归去。江上一犁春雨。\n"}
{"title": "八咏诗 夕行闻夜鹤", "industry": "南北朝", "author": "沈约", "content": "\n闻夜鹤。夜鹤叫南池。对此孤明月。临风振羽仪。伊吾人之菲薄。无赋命之天爵。抱局促之短怀。随冬春而哀乐。懿海上之惊凫。伤云间之离鹤。离鹤昔未离。迥发天北垂。忽值疾风起。暂下昆明池。复畏冬冰合。水宿非所宜。欲留不可住。欲去飞已疲。势逐疾风举。求温向衡楚。复值南飞鸿。参差共成侣。海上多云雾。苍茫失洲屿。自此别故羣。独向潇湘渚。故羣不离散。相依江海畔。夜止羽相切。昼飞影相乱。刷羽共浮沉。湛澹泛清浔。既不经离别。安知慕侣心。九冬负霜雪。六翮飞不任。且养凌云翅。俯仰弄清音。所望浮丘子。旦夕来相寻。\n"}
{"title": "咏史诗。函谷关", "industry": "唐代", "author": "胡曾", "content": "\n寂寂函关锁未开，田文车马出秦来。\n\n朱门不养三千客，谁为鸡鸣得放回。\n"}
{"title": "万历宫词六首", "industry": "明代", "author": "王毓德", "content": "\n慈圣宫中每发心，几将大藏供丛林。内人也自承风旨，舍与中官安奉金。\n"}
{"title": "襄阳闲居与友生夜会", "industry": "唐代", "author": "皮日休", "content": "\n习隐悠悠世不知，林园幽事递相期。旧丝再上琴调晚，\n\n坏叶重烧酒暖迟。三径引时寒步月，四邻偷得夜吟诗。\n\n草玄寂淡无人爱，不遇刘歆更语谁。\n"}
{"title": "过三衢，徐载叔采菊载酒，夜酌走笔二首", "industry": "宋代", "author": "杨万里", "content": "\n征涂半月客尘黄，今夕初逢一雨凉。冷笑菊花堪计会，为君八月作重阳。\n"}
{"title": "禅人写真请赞 其二", "industry": "宋代", "author": "释昙华", "content": "\n法中之魔，僧中之贼。盗佛祖宝刀，断衲僧命脉。贫穷者示之无价宝珠，富贵者令之破家散宅。不是平地上干戈，且非孤峻处标格。\n"}
{"title": "题梅花 其一", "industry": "明代", "author": "王汝玉", "content": "\n看花曾忆少年游，江海狂踪知几秋。莫道何郎今老去，未教诗兴减杨州。\n"}
{"title": "诸公咏探春花二首 其二", "industry": "宋代", "author": "张明中", "content": "\n海棠伎俩山茶色，未叶先花作么生。道是探春春已半，命名都不近人情。\n"}
{"title": "兰舟纪遇 其一", "industry": "清代", "author": "孙原湘", "content": "\n半欲天晴半未晴，百禽呜处变春声。树离圆峤珠先落，月见方诸水自生。爱极翻教成怨恨，悟来始悔忒聪明。无情最是堤边柳，眼看桃花带雨倾。\n"}
{"title": "柬林景商四首 其一", "industry": "近代", "author": "连横", "content": "\n浪屿回来已半年，思明洲畔梦如烟。故园松菊荒三径，归箧琴书富一船。菽水承欢欣母健，筹灯佐读愧妻贤。家山小住心犹昔，每听春风猛著鞭。\n"}
{"title": "蝶恋花 晚春客感", "industry": "清代", "author": "姚燮", "content": "\n黯黯邮程千里度。山店听风，水驿还听雨。雨送江潮人不住。销魂最是垂杨渡。冉冉年华三月暮。尽夜飘花，终日还飘絮。絮满天涯春又去。伤心最是啼鹃路。\n"}
{"title": "下第□书怀呈纳言姜公", "industry": "明代", "author": "王稚登", "content": "\n凤城箫鼓梦中闻，天上人间自此分。乡路三千俱是水，世情一半不如云。郢人歌后非无曲，冀马空来尚有群。君在汉廷司献纳，肯因流落荐雄文。\n"}
{"title": "秋怀十首以竹药闭深院琴樽开小轩为韵", "industry": "宋代", "author": "陆游", "content": "\n今日天微寒，处处菊花开。永怀杜拾遗，抱病起登台。古路逢僧过，湿云闻雁来。我亦秋风客，诗成有余哀。\n"}
{"title": "忆秦娥", "industry": "宋代", "author": "朱熹", "content": "\n梅花发。寒梢挂着瑶台月。瑶台月。和羹心事，履霜时节。野桥流水声鸣咽。行人立马空愁绝。空愁绝。为谁凝伫，为谁攀折。\n"}
{"title": "昌甫题徐仙民诗集因和韵两篇 其二", "industry": "宋代", "author": "韩淲", "content": "\n东南蟠海峤，天也斲閒民。岁月高侪侣，江湖竞比伦。杨刘万代手，温李再生身。雪跨水悬处，游魂不见人。\n"}
{"title": "喜闻官军收复九江寄胡巡抚 其一", "industry": "清代", "author": "王闿运", "content": "\n喉舌通三省，脂膏尽五年。分忧群帅苦，闻喜万人传。破竹成今日，栽瓜满废田。便应乘夏水，浩荡起戈船。\n"}
{"title": "紫烟夜思", "industry": "明代", "author": "邓云霄", "content": "\n楼头搔首夜凄凄，下界消声翠霭迷。九月露寒频警鹤，三更潮到已鸣鸡。坐来华月催新句，行处名山忆旧题。惆怅平生诗思苦，梦魂长绕浣花溪。\n"}
{"title": "再叠得七首 其五", "industry": "明代", "author": "陆深", "content": "\n绕檐铁马骤鸣车，花有清阴月有华。江上水天同一色，望中台殿隔西霞。风随秋远闻香露，潮识溪寒阁浅沙。无计可留摇落尽，共梅开处斗无瑕。\n"}
{"title": "故宫使待制侍郎陈公挽词二首 其二", "industry": "宋代", "author": "韩元吉", "content": "\n结绶同郎省，幽居愿卜邻。撄宁良自适，坎壈遂无伸。壮志嗟犹在，交情晚更亲。秋风敬亭路，西望一沾巾。\n"}
{"title": "郑司法挽词", "industry": "宋代", "author": "楼钥", "content": "\n倾盖欢如故，相从沧海隅。方将理诗社，忽已閟泉途。归路孤飞旐，交情一束刍。梅霖将客泪，凄澹洒平芜。\n"}
{"title": "城西放歌 其十三", "industry": "元代", "author": "周霆震", "content": "\n安坐辕门运六韬，寇锋压境沸如涛。收功一战民安堵，始信将军定策高。\n"}
{"title": "酹江月 次王君阳李敏之过龙门韵", "industry": "未知", "author": "曹伯启", "content": "\n洪崖中断，似蜃楼幻出、层檐叠脊。欲问真源凌绝顶，安得乘风羽翮。势利相忘，驱驰不惮，面背皆京国。源泉混混，恍如夹右碣石。遥想巢父襟怀，东溟烟雾里，片帆如席。逸气峥嵘今老矣，惆怅剑门千尺。细草平沙，敝裘羸马，长路无人识。家山回首，不应犹作行客。\n"}
{"title": "题桃花图 其一", "industry": "明代", "author": "郑真", "content": "\n路入天台第几重，桃花流水暖溶溶。洞中如见佳人面，好吐平生锦绣胸。\n"}
{"title": "酬徐二中丞普宁郡内池馆即事见寄", "industry": "唐代", "author": "柳宗元", "content": "\n鹓鸿念旧行，虚馆对芳塘。落日明朱槛，繁花照羽觞。\n\n泉归沧海近，树入楚山长。荣贱俱为累，相期在故乡。\n"}
{"title": "金子坤话别", "industry": "明代", "author": "陈鹤", "content": "\n驿路孤亭含落晖，绿芜风暖燕频飞。城头潮上酒初歇，江畔月明人独归。才滞莫疑天道远，路贫方觉世情非。凄凉十二年来事，惟有临歧泪染衣。\n"}
{"title": "前从军行，仿杜前出塞体九首 其一", "industry": "清代", "author": "陈肇兴", "content": "\n男儿重横行，亡命作山贼。驱之军旅间，一举还两得。既可安乡闾，兼以报君国。慷慨赴军门，风云为生色。\n"}
{"title": "贫甚戏作绝句", "industry": "宋代", "author": "陆游", "content": "\n俸禄无余退即耕，市人指笑太清生。从今惜取青鞋底，祗向云边水际行。\n"}
{"title": "赠赵子野歌", "industry": "宋代", "author": "周文璞", "content": "\n与君虽为外兄弟，语话寻常见肝肺。自从不见半年馀，每望吴云辄流涕。苹溪松江同一波，半年不见当奈何。长安市上相就处，弟能起舞兄能歌。兄令赐第南薰殿，满戴宫花上林宴。弟归便着堕游冠，他时山中傥相见。吴王台畔杨柳黄，吴姬对坐调丝簧。阿兄自对吴云坐，呼弟不来应断肠。书来不应寄他物，只要秋林一双笛。当使蛮奴月下吹，此时此夜须相忆。\n"}
{"title": "经童", "industry": "金朝", "author": "李俊民", "content": "\n盈门修郑校，同队执韦经。苏子应千里，徐儿向九龄。雁行成次序，莺语太丁宁。堪笑西城老，朝朝酷教刑。\n"}
{"title": "大酺 题毗陵海烈妇祠用片玉词韵", "industry": "清代", "author": "陈维崧", "content": "\n怅庙竿红，垣衣碧，门外银涛雪屋。群妃蓬岛宴，御天风来往，钗铃戛触。寂寂小姑，愔愔圣女，苦鸟啼归修竹。古苔坏墙满，任脱缰石马，画廊眠熟。叹螺髻煤残，蝶裙灰烬，夜长人独。灵旗归太速。神弦歇、醉觋扶华毂。可惜是、乱水彭城，旧家小沛，望乡徒极登临目。入不言兮出，学唱个、秋坟鬼曲。怨青冢、留江国。斑斑恨血，土花坟起红菽。水腥打灭翠烛。\n"}
{"title": "谒李忠简公祠", "industry": "明代", "author": "陈三俊", "content": "\n岭表沧桑不计年，珠江风景故依然。孤忠节气知能几，一代文章孰敢先。御榻抗言如尚在，梅花诗句至今传。惭余后学抠衣日，想像高标海国前。\n"}
{"title": "夜飞山", "industry": "宋代", "author": "翁仲德", "content": "\n江南雨霁彩云开，眼界空宽翠色排。蜀客踌躇还识认，子规啼月夜归来。\n"}
{"title": "会城苦雨四首 其四", "industry": "清代", "author": "牛焘", "content": "\n寒蛩寂寂听无声，去雁归鸿怯远征。天意为怜幽草色，人间始重晚秋晴。\n"}
{"title": "次韵陈殿丞除夜感怀", "industry": "宋代", "author": "李覯", "content": "\n浮世因循过。流年次第新，回思旧来事，都似梦中人。不饮偏嫌雪，多愁却怕春。星魁欲寅位，五鼓莫频频。\n"}
{"title": "陆象山先生墓", "industry": "宋代", "author": "郭波", "content": "\n大道久荆榛，歧路苦未并。博约岂不贤，末学恣驰骋。口耳谩纷纭，徒知响与影。吾心自神明，一掬涵万境。昔者斯文麾，紫阳已独秉。厥德天不孤，时生陆子静。陆朱夫何殊，性天俱炳炳。议论偶异同，吁咈岂为痉。考亭任重资，汲多费深绠。象山直劈豪，举手提要领。一起跬步间，循循登峻岭。一从百仞巅，洞视下万顷。辙迹随入途，金兰同有永。何知好事徒，纷纷自燕郢。古人亦有言，闻过乃为幸。二翁九京中，岂不重炯炯。低头古墓下，想象见光景。有剑不敢悬，为君发深省。\n"}
{"title": "曲水寺枳实", "industry": "唐代", "author": "刘商", "content": "\n枳实绕僧房，攀枝置药囊。洞庭山上橘，霜落也应黄。\n"}
{"title": "再用韵", "industry": "宋代", "author": "李洪", "content": "\n风罥游丝百尺长，蜂房酿蜜露微黄。翠榕一半委陈叶，紫柰十分留暗香。卢橘带酸归老圃，侧生未熟去闽乡。浮云出岫初无恋，静看卷舒何太忙。\n"}
{"title": "句 其五", "industry": "宋代", "author": "周文璞", "content": "\n春梅避石开。\n"}
{"title": "德先别予之乐会口占 其二", "industry": "明代", "author": "释今无", "content": "\n寻常家计亦忙忙，忙里如君自不妨。卖尽槟榔无旧业，云山相见一桄榔。\n"}
{"title": "旅兴（四十首）", "industry": "明代", "author": "刘基", "content": "\n秋高潦水涸，旻天亦凄清。枯箨响悲音，羁虫振余声。曀曀落日晖，惨惨游子情。风林无定枝，驰车鲜安旌。自愧匪贤达，默默嗟其生。¤\n"}
{"title": "寄朱氏妹", "industry": "宋代", "author": "王安石", "content": "\n昔来高邮居，我始得朱子。从容谈笑间，已足见奇伟。行寻城阴田，坐钓渠下沚。归来同食眠，左右皆图史。入视尔诸幼，欢言亦多祉。当时独张倩，远在庐山趾。沈君未言昏，名已习吾耳。安知十年来，乖隔非愿始。相逢辄念远，悲吒多於喜。今兹岂人力，所念皆聚此。诸甥昔未有，满眼秀而美。低徊吾亲侧，亦足慰劳止。嗟予迫时恩，一传日千里。尔舟亦已戒，五两翩然起。萧萧东南县，望尔何时已。空知梦为鱼，逆上西江水。\n"}
{"title": "次允杰五首 其二", "industry": "宋代", "author": "许月卿", "content": "\n斯人非与更谁俦，咸以无心感最优。上下天光万顷碧，乾坤中处一虚舟。相从相语何妨鹤，才有机心不下鸥。平地人间无限阔，元龙何必卧危楼。\n"}
{"title": "游金焦两山以雨而辍", "industry": "宋代", "author": "楼钥", "content": "\n金山寺裹山，焦山山裹寺。风雨劝我归，也省两头事。\n"}
{"title": "灩澦堆", "industry": "宋代", "author": "范成大", "content": "\n灩澦之石谁劖镌？恶骇天下形眇然。客行五月潦始涨，但见匹马浮黄湍。时时吐沫作濆淖，灂灂有声如粥煎。蜀江西来已无路，凿山作浍方成川。瞿唐之口狭如带，乃欲纳此江漫漫。奔流下赴故逼仄，汝更争道当其前。舟师欹倾落胆过，石孽水祸吁难全山川丘陵皆地险，惟此险绝余难肩。东坡笔端喙三尺，愿与作赋评嘲喧。云非此石峡更怒，臼头忽作倾城妍。我从巫山飞一棹，欢喜偶脱蛟龙涎。是非信否未暇诘，且上高齐清昼眠。\n"}
{"title": "偈颂三十六首", "industry": "宋代", "author": "释如珙", "content": "\n三世如来说妙义，炎炎火燄雪火飞。面前总是听法底，识取当头底是谁。\n"}
{"title": "南乡子", "industry": "明代", "author": "杨慎", "content": "\n油壁香车。来自钱塘苏小家。行雨行云曾未惯，先誇。双带同心结不差。酒泛红霞。银蜡烧残燕尾斜。小语低声归去也，啼鸦。风袅垂杨月隐花。\n"}
{"title": "郡斋水阁闲书·亭馆", "industry": "宋代", "author": "文同", "content": "\n亭馆翛翛度日，园林寂寂经春。且遮新笋夸客，莫扫残花闷人。\n"}
{"title": "石菖蒲", "industry": "明代", "author": "孙作", "content": "\n晓露飞初湿，春苗剪又生。静怜千叶瘦，幽喜一峰横。郁郁明人眼，青青异物情。安期如可待，吾亦扫黄精。\n"}
{"title": "送沈时旸之任", "industry": "明代", "author": "徐溥", "content": "\n三年宦邸最相亲，惜此分携乃暮春。扳赠可能将白璧，笑谈聊尔破清尘。东城双旆花香满，南渡孤舟山色新。便道还家良足羡，持觞称庆乐天真。\n"}
{"title": "雷州民歌", "industry": "元代", "author": "佚名", "content": "\n潟卤为田兮，孙父之教。渠之泱泱兮，长我粳稻。自今有年兮，无旱无涝。\n"}
{"title": "琴曲歌辞 其二", "industry": "唐代", "author": "王涯", "content": "\n经过柳陌与桃蹊，寻逐风光著处迷。鸟度时时冲絮起，花繁衮衮压枝低。\n"}
{"title": "送焦廷璋之洪", "industry": "明代", "author": "刘崧", "content": "\n玄冬山谷寒崔嵬，北风吹雪从天来。居人屏缩不出户，子有远行良苦哉。道路苍茫岁云暮，甚欲留君不能住。仙槎江口石潭深，南望不见青枫树。送行却过东城头，更上桥西沽酒楼。楼前无数白云阙，磊落如对三神洲。当歌置酒忽不乐，少小无成总萧索。长辕短棹日纷纭，山雨江云谩如昨。闻昔尔祖出牧时，我家大父而翁师。清尊画戟照白发，二老风流如见之。旧家文物今何在，霜露荒荒岁年改。珠林孙子真可怜，羡尔承宗振光采。君家巷北我巷南，古藤秋树寒交参。贱贫奔走少相聚，总有至乐何由堪。昨者诵君新句好，于我还能慰枯槁。雪消南浦柂楼高，忆尔离愁满秋草。\n"}
{"title": "次韵答秦小岘观察赠别并以别谢蕴山方伯", "industry": "清代", "author": "姚鼐", "content": "\n我如行云向九州，飘然一往不可留。东南烟水一千里，挂帆曲转枫林秋。西湖绝景四面好，北客拄杖十日游。夜月披襟倚湖槛，晓烟听橹摇湖舟。朅往山深友麋鹿，归从水宿同凫鸥。两君丰采古贤伯，亦邀宾客探奇幽。孤山处士余所慕，香山玉局君之俦。四贤祠前共游舫，鱼蟹菱芡新登篝。恪官事异元丰世，岂开鱼钥贪林邱。斜阳欲尽旌旆返，野人朝亦生离愁。从来佳处不可尽，安用万壑穷两眸。主人虽贤客当去，径买轻舸随北流。两君各示七言妙，扣缶讵和编钟璆。使君文章配旄节，漫士踪迹同漂沤。敢期一事嗣前古，培堤去葑仰令犹。想公更游水深阔，倒浸南北山僧楼。\n"}
{"title": "效五子之歌正德年作", "industry": "明代", "author": "李梦阳", "content": "\n大禹曰咨咨太康，女何乐于田，十旬弗返。百姓离逖，女厥绪用殄。洛汭汤汤，流于冀方。曷归曷归，我心忧伤。大禹曰咨咨太康，敬哉有土母，荼毒下民。母曰民小，母我崇尊。天自我民明威。大禹曰咨咨太康，天命难忱，慎德者昌。维帝克堪，奄有万方。乃罔攸序，上帝殛罚女。大禹曰姿咨太康，母游于盘，母荒于田。母小人是庸，嗜货靡不颠。母曰予一人，天下予何，天方降尔瘥。大禹曰咨咨太康，彼曰不臧，是谋是从。此曰既经，寔戾是戕。不念尔祖，独不念尔土。呜呼敬哉敬哉，天罔私骘女。\n"}
{"title": "本是一首寄芸叟", "industry": "宋代", "author": "孔平仲", "content": "\n本末已倒置，是非当告谁。同为天涯客，根冷聊相依。生平尚气节，相约老不衰。煎烹虽炎炎，何损百鍊姿。太过空自反，急鞭尤恐迟。\n"}
{"title": "读东坡诗", "industry": "明代", "author": "丘浚", "content": "\n东坡居士真天人，文章豪迈如有神。光燄岂但长万丈，笔端真可干千钧。万斛源泉随地滚，玉盘明珠无定准。虢国夫人控五骢，淡扫蛾眉却胭粉。风霆熻歘一时来，须臾雨霁烟云开。虹收电戢星斗烂，一天明月光昭回。此翁落落不可得，谪仙少陵乃其匹。小儿淮海秦少游，大儿豫章黄鲁直。前生自是永禅师，后学宜称韩退之。玉堂金莲不足贵，罗浮琼海真瑰奇。谁云赋诗不中和，馀子碌碌真么䯢。眉山至今草木枯，五百年来生一个。海南遗迹有双泉，我家依约双泉边。双泉湮没不可见，山城落日生云烟。\n"}
{"title": "手植桧印章", "industry": "金朝", "author": "麻九畴", "content": "\n梁折山摧入小成，日华留得寸晖明。不盈一握空虫篆，未丧斯文粗姓名。草木西周朝有暮，图书东观死犹生。二千年后司封纽，未信栽时出此情。\n"}
{"title": "游河中西园和王君玉韵四首 其一", "industry": "元代", "author": "耶律楚材", "content": "\n万里东皇不失期，园林春老我来迟。漫天柳絮将飞日，遍地梨花半谢时。异域风光特秀丽，幽人佳句自清奇。临风畅饮题玄语，方信无为无不为。\n"}
{"title": "寓舍听雨忆园中梅花", "industry": "宋代", "author": "张镃", "content": "\n阴霏非是妒春华，薄命诗人带累花。烟逼艳低侵竹冷，风拦香横逐溪斜。开时数日曾邀客，别后连旬阻到家。檐溜可堪声彻晓，梦中余恨亦无涯。\n"}
{"title": "续遣疟鬼", "industry": "宋代", "author": "方一夔", "content": "\n老天难料倏炎凉，水帝游魂未伏藏。子喜朋俦餍口腹，我愁冰炭置肝肠。力持正论明无鬼，醉读离骚祓不祥。惟有五穷推不去，主人改事屏车樯。\n"}
{"title": "楚阳曲 其一", "industry": "明代", "author": "宗臣", "content": "\n官府一开仓，含青向儿女。公者犹可迟，私者不可已。\n"}
{"title": "秋兴 其一", "industry": "宋代", "author": "苏泂", "content": "\n秋高朔马肥，壮士多感激。起看天宇空，万物尽阴黑。连年稍艰食，所至多盗贼。人情有驯致，世或尚姑息。坐令鼠子辈，渐欲穴我室。苟生各有养，飞走随所得。夺攘乃如此，彼计多变易。我生无根蒂，尚守祖父宅。迩来时命乖，仆仆州县客。两亲化为土，弟妹各狼藉。箕风度窗牖，蟋蟀催妇织。贫家一匹绢，已费几蚕力。夫妻仅补缀，幸宽儿女责。复思后来事，对酒不能吃。人言有定数，祸福那可择。胡为自惨戚，三十头雪白。\n"}
{"title": "文中子", "industry": "宋代", "author": "石介", "content": "\n龙蛰河汾道不行，訏谟经济授诸生。由来房魏皆卿相，共辅文皇致太平。\n"}
{"title": "寄赠歙人汪伯子四十 其二", "industry": "明代", "author": "屈大均", "content": "\n子舍多山水，娱亲烟翠重。乞将三十六，都作老人峰。为长已强仕，栖閒多好容。三珠三弟在，花萼有馀恭。\n"}
{"title": "夜宿朴树湾", "industry": "清代", "author": "复显", "content": "\n夜阑天水共澄清，月落参横正五更。愁到枕边眠未得，晓鸡声里听潮生。\n"}
{"title": "雁字 其三", "industry": "明代", "author": "袁宏道", "content": "\n常时风卷复霞舒，万翥勾勾点点疏。云里岂烦苍颉氏，空中谁读典坟书。鹅溪展去绡千丈，榆塞回时载几车。毛颖秃来今在否，月天试问老蟾蜍。\n"}
{"title": "佛入中国", "industry": "清代", "author": "张洵佳", "content": "\n明帝梦金人，顶上飞白光。因遣蔡愔辈，求佛至西方。佛以一胡神，入梦感帝王。世言佛有灵，或即此滥觞。其实佛无知，道法亦平常。佞佛者太愚，辟佛者太迂。纵有生公法，难惑圣人徒。迹其不二门，与我不一途。听其自生灭，不必加毁誉。我若梦金人，亦祇付蘧蘧。\n"}
{"title": "鹧鸪天（三山道中）", "industry": "宋代", "author": "辛弃疾", "content": "\n抛却山中诗酒窠。却来官府听笙歌。闲愁做弄天来大，白发栽埋日许多。\n\n新剑戟，旧风波。天生予懒奈予何。此身已觉浑无事，却教儿童莫恁么。\n"}
{"title": "寄岑金纪 其一", "industry": "明代", "author": "屈大均", "content": "\n谈兵曾向岳阳楼，自谓书生胜虎头。归卧故山怜海目，鱼花春截大江流。\n"}
{"title": "十二景为衍圣公孔彦缙赋二十四首 其十", "industry": "明代", "author": "薛瑄", "content": "\n绿烟初散锦霞空，绰约仙人半醉中。莫怪海棠颜色丽，等閒红紫尽春风。\n"}
{"title": "吊绍武君臣冢", "industry": "近代", "author": "张采庵", "content": "\n义辞勺水死双门，绍武君臣早盖棺。几度孱王明社覆，一丛新鬼象冈寒。当机莫但哀人事，唯物长宜作史观。啼鸟催春山草绿，遗碑相对古漫漫。\n"}
{"title": "山居偶成", "industry": "明代", "author": "王称", "content": "\n拂断红尘与俗违，云屏几曲傍深依。幽兰小径无行迹，乱落松花自点衣。\n"}
{"title": "偈颂二十一首 其十三", "industry": "宋代", "author": "释智愚", "content": "\n夫蛊者最灵通，不期而会，不约而同。拶著崖崩石裂，抛出金圈栗蓬。惊倒露柱，嚇煞灯笼。不知何处毒种，元来门里有虫。\n"}
{"title": "十四夜", "industry": "明代", "author": "刘英", "content": "\n灯光渐比夜来饶，人海鱼龙混暮潮。月照梅花青琐闼，烟笼杨柳赤阑桥。钿车过去抛珠果，宝骑重来听玉箫。共约更深归及早，大家明日看通宵。\n"}
{"title": "牧童", "industry": "宋代", "author": "释守卓", "content": "\n相呼相唤又村讴，放却牛来古渡头。有客问津浑不顾，笑将轻苇汎孤舟。\n"}
{"title": "步月有怀", "industry": "宋代", "author": "吕本中", "content": "\n平生最爱花梢月，可与青楼一等看。病去老来浑忘却，晓窗晴日上蒲团。\n"}
{"title": "寄宋中道", "industry": "宋代", "author": "梅尧臣", "content": "\n尔书我不答，尔怒从尔骂。天马新羁时，气横未可驾。傥我一日死，尔岂无悲咤。唯知道义深，小失不足谢。\n"}
{"title": "戊午清明旗峰踏青因忆客岁是日携常湘云赋春游篇往事东流共增感叹二首 其二", "industry": "明代", "author": "邓云霄", "content": "\n绿阴团翠幄，白袷染红霞。宴笑宜长日，从容数落花。行厨非宿火，洗碗试新茶。馀兴还酣畅，城南问酒家。\n"}
{"title": "杂兴", "industry": "宋代", "author": "宋祁", "content": "\n河东有贤守，帝念不能已。欲置之大夫，徵轺疾于水。留邸月馀罢，君恩讵可恃。召以一人誉，去由一人毁。\n"}
{"title": "廿五日早奉旨同杨少傅先归京", "industry": "明代", "author": "金幼孜", "content": "\n衰年同扈跸，特诏许先归。出郭星垂野，渡河霜满衣。远村鸡乱语，斜月雁高飞。回首天营内，朝阳五色辉。\n"}
{"title": "谒先祖墓", "industry": "宋代", "author": "虞俦", "content": "\n欲知吾祖庆源深，山下龟泉色更澄。况有西枢铭志在，吾诗正好刻碑阴。\n"}
{"title": "送范宫允竣试还朝", "industry": "明代", "author": "尹台", "content": "\n锦帆高飐石城秋，千里长江湛碧流。旧识沂公怀素志，早同范老负先忧。抡才自出骊闲品，得士宁资狗监谋。况有微言裨启沃，应知忠志动宸旒。\n"}
{"title": "南谷", "industry": "明代", "author": "张宁", "content": "\n渭水来何处，相传此谷中。清深原地美，流洽出泉蒙。自与沟渠异，何因鸟鼠同。怜君重名义，知本意无穷。\n"}
{"title": "挽胡茂老枢密 其三", "industry": "宋代", "author": "李正民", "content": "\n昔日蓬山会，平居笑语亲。薄材陪贾马，高义继雷陈。南国居方卜，东山道益振。遽嗟埋玉恨，清泪洒衣巾。\n"}
{"title": "弈棋二首呈任渐", "industry": "宋代", "author": "黄庭坚", "content": "\n其一偶无公事负朝暄，三百枯棋共一樽。坐隐不知岩穴乐，手谈胜与俗人言。簿书堆积尘生案，车马淹留客在门。战胜将骄疑必败，果然终取敌兵翻。\n其二偶无公事客休时，席上谈兵校两棋。心似蛛丝游碧落，身如蜩甲化枯枝。湘东一目诚甘死，天下中分尚可持。谁谓吾徒犹爱日，参横月落不曾知。\n"}
{"title": "龙山道中", "industry": "清代", "author": "许传霈", "content": "\n贪看山色步迟迟，瀑布松涛一路随。最好曹娥江落日，暖风十里晚春时。\n"}
{"title": "忆秦娥", "industry": "清代", "author": "阚寿坤", "content": "\n繁华歇。繁华未了群芳接。群芳接。红楼夜雨，绿窗明月。清明寒食中秋节。池塘藕换东风雪。东风雪。梅花玉笛，拣花丝缬。\n"}
{"title": "即席寿胡司理时东园桃柳方盛", "industry": "明代", "author": "卢龙云", "content": "\n二月中和淑景长，君家四美在东堂。已从绮席沾春酒，更喜华园对众芳。丽日暖浮桃锦烂，条风轻动柳金黄。上林伫报迁莺会，来岁谁同醉羽觞。\n"}
{"title": "颂古五首", "industry": "宋代", "author": "释达观", "content": "\n村饮夜归来，健倒三四五。摩挲青莓苔，莫瞋惊著汝。\n"}
{"title": "元祐五年秋尝宿独木为诗以自遣今复过此追旧感叹用韵示超然二首 其二", "industry": "宋代", "author": "释德洪", "content": "\n踪迹漂流不系船，旧游曾到意茫然。玉笙哀怨初凉夜，秋月婵娟落木天。往事已嗟如昨梦，壮怀无复似当年。炉峰当眼空相向，因念区区想见怜。\n"}
{"title": "故太夫人章氏挽词二首", "industry": "宋代", "author": "范成大", "content": "\n洵美相门裔，有齐邦媛贤。藻苹南涧下，萱竹北堂前。孝敬三从谨，哀荣五福全。松铭诸健笔，题作晋陵阡。\n"}
{"title": "诉衷情 村燕", "industry": "清代", "author": "谭献", "content": "\n梨花澹白自成村。花下不开门。春愁更与谁道，凭燕子话黄昏。帘乍卷，觅巢痕。与销魂。问伊求处，绿草天涯，有个人人。\n"}
{"title": "五月二十一日徙寓智门二首 其二", "industry": "宋代", "author": "赵蕃", "content": "\n欲去未能去，暂留还此留。参差乔木合，映带野塘幽。父老记旧筑，孙曾非昔游。惟馀补陀像，香火得勤修。\n"}
{"title": "石桥寺", "industry": "宋代", "author": "彭应寿", "content": "\n石磴盘空别岛开，深林苍翠拂衣来。昙华映日千峰晓，瀑布凌风万壑哀。野寺无人猿自啸，危梁骇客鹤频回。桃源洞杳知何处，翠髻云房亦浪猜。\n"}
{"title": "鸡头", "industry": "金朝", "author": "王寂", "content": "\n竹炉新煮软冰丸，咀嚼宁忧齿颊乾。谁认鳖胎刳玉弹，共惊蛟室泣珠盘。芋头有味终难永，菱角齐名不奈寒。唤起旧年风月兴，惜无千丈酒肠宽。\n"}
{"title": "次韵邓正字慎思秋日同文馆九首", "industry": "宋代", "author": "晁补之", "content": "\n前世诸生选，平居数路开。乡闾自相与，岩穴亦时来。射雉空亡矢，为蛇更夺杯。千金曾市骨，聊用作龙媒。\n"}
{"title": "为欧嘉可题溪山积雪图 其一", "industry": "明代", "author": "张萱", "content": "\n玄冥使者太痴顽，戏触天孙碎佩环。散入墨池作滕六，霏霏幻出玉溪山。\n"}
{"title": "书怀示友十首", "industry": "宋代", "author": "陈与义", "content": "\n我策三十六，第一当归田。柴门种杂树，婆娑乐余年。是中三益友，不减二仲贤。柏树解说法，桑叶能通禅。\n"}
{"title": "东阿王", "industry": "明代", "author": "程敏政", "content": "\n我爱东阿王，翩翩贵公子。虽读万卷书，日日弄文史。已乖弟兄好，更遂君臣理。盗汉者何人，胡不相谏止。所以大道行，重义不重死。凄凉豆箕咏，掩卷吾不齿。当年开国地，寂寞小山趾。谅哉朱昱心，千载有馀耻。\n"}
{"title": "乐府变十九首 其一 治兵使者行当雁门太守", "industry": "明代", "author": "王世贞", "content": "\n今皇帝时，治兵使者任君繇。别驾稍迁，别驾坐府，俨若明神。大吏畏公，小吏畏民。倭奴扬帆来，疾如冲飙。杀掠吏士，奉首伏逃。任君当之，数折其骄。殷殷师鼓，任君在先。鍧鍧师金，任君在殿。止若春风，动则夏电。士女避敌走，不敢开门。任君令开门，全活千万人。生我父母，存我任君。入夜不宿，或昼辍飧。胄而拊循，挟纩一言。愿与同死，不蕲独全。贤哉我师任君，媪死不归，墨而戎绖。慈母令子，明君良臣。辑兵持服，舍车而徒。老弱奔走，巷哭旅呼。家斲一木，以像君躯。天祸王室，早就奄迷。何以祠君，姑苏台西。千秋万年，俎豆其间。\n"}
{"title": "徐仙卿歌", "industry": "元代", "author": "吴景奎", "content": "\n两仪肇分天地位，融海结山由至理。昆崙之墟西极高，天下群山从此始。川流百折皆朝宗，山气巃嵷腾苍龙。大为京都小郡邑，民物总总成提封。辨方相土传今昔，是亦阴阳家一术。自从管郭著遗书，后世纷纷相祖述。胎仙化作徐仙卿，黄冠野服芒鞋轻。千峰飞步揽空翠，佳气郁郁双瞳明。玉函玄经妙万化，王赖曾杨齐逸驾。道傍忽尔得牛眠，土与黄金即同价。雁凫银海长冥冥，珠襦玉匣非生荣。伯伦王孙埋与裸，三年石椁何由成。我思掩亲必有道，十载未成心悄悄。卿言只尺有佳城，水秀山明宜宅兆。徐卿目击而道存，涧溪培塿安足论。五湖四海浮日月，太山乔岳撑乾坤。赠君一緉登山屐，踏遍江南与江北。观光直上燕然山，日近蓬莱云五色。\n"}
{"title": "谭公博文邀赴兴安盟采风二首 其一", "industry": "当代", "author": "张力夫", "content": "\n何方幽谷鸟嘤鸣，牵动心间云外情。万里不辞诗道远，兴安岭下缔鸥盟。\n"}
{"title": "和孙廷平坦嵩山十首 其五 云际钟", "industry": "宋代", "author": "韩维", "content": "\n层云冒诸岭，迢迢起何处。稍与暝烟沉，还随晚风度。声绝人倚楼，东风月才吐。\n"}
{"title": "天神二首", "industry": "宋代", "author": "释师范", "content": "\n天下梅花主，扶桑文字祖。这个正法眼，云门答道普。菅君本不假凡胎，直自灵山会上来。五百年间无识者，扶桑佛法一枝梅。\n"}
{"title": "或以诗送来禽次韵奉酬", "industry": "宋代", "author": "陈傅良", "content": "\n连年栽树未成阴，赪实堆盘慰我心。手把新诗堪永日，休夸法帖送来禽。\n"}
{"title": "答仇山村见寄", "industry": "宋代", "author": "释文珦", "content": "\n十年不见山村人，瑶华忽到英溪滨。见诗犹如见君面，读诗只字必三咽。当今满眼非吾曹，与君例亦同此遭。风雅之音幸未变，托之足以舒郁陶。颇谓仇仙若鸾凤，造次而鸣亦惊众。丹穴方堪养羽仪，他年会作明时用。\n"}
{"title": "和惠宰修县学韵", "industry": "宋代", "author": "袁甫", "content": "\n人爵非贵，天爵惟尊。贤哉惠侯，兴学祁门。祁门之士，夙号有文。兑心久废，索居离群。自侯来思，锐志兴复。士脱旧穴，迁于乔木。人性本善，混混源泉。四端素具，若火始然。谁其启之，君子德风。即修学宫，藏修其中，内养克充，外养亦备。尔不吾负，吾宁尔弃。坛名舞雩，乐道无欲。梁跨幽涧，潺潺潄玉。面此清致，皆学之助。本心融明明，庶几寡过。滔滔世途，人而匪天。儿童之戏，殆类纸鸢。\n"}
{"title": "真宗汾阴礼毕亲谢元德皇后室三首", "industry": "宋代", "author": "真宗", "content": "\n乐铿金石，俎奉徨牲。九成斯秦，五教爰行。\n"}
{"title": "新春再和韵杂兴 其五", "industry": "明代", "author": "霍与瑕", "content": "\n夕除寒不寐，挑烬对残书。献岁供香粉，迎春剪细蔬。野花随乱放，庭草不教锄。亲旧时来下，追欢半醉馀。\n"}
{"title": "无修偈", "industry": "唐代", "author": "本净", "content": "\n见道方修道，不见复何修。道性如虚空，虚空何处修。遍观修道者，拨火觅浮沤。但看弄傀儡，线断一时休。\n"}
{"title": "泊姑苏寄吴文仲", "industry": "明代", "author": "胡应麟", "content": "\n寂寞寒山寺，钟声只自听。高云随去舄，夜雪到空舲。竹色谁分座，花香独扣扃。太湖峰七十，历历傍愁青。\n"}
{"title": "竞渡歌", "industry": "唐代", "author": "张建封", "content": "\n五月五日天晴明，杨花绕江啼晓莺。使君未出郡斋外，江上早闻齐和声。使君出时皆有准，马前已被红旗引。两岸罗衣破晕香，银钗照日如霜刃。鼓声三下红旗开，两龙跃出浮水来。棹影斡波飞万剑，鼓声劈浪鸣千雷。鼓声渐急标将近，两龙望标目如瞬。坡上人呼霹雳惊，竿头彩挂虹蜺晕。前船抢水已得标，后船失势空挥桡。疮眉血首争不定，输岸一朋心似烧。只将输赢分罚赏，两岸十舟五来往。须臾戏罢各东西，竞脱文身请书上。吾今细观竞渡儿，何殊当路权相持。不思得岸各休去，会到摧车折楫时。\n"}
{"title": "三台令 其五 洞庭杂兴", "industry": "清代", "author": "董元恺", "content": "\n销夏山林城市，中春剖橘搓橙。一叶舟浮个个，前帆阁带盈盈。\n"}
{"title": "寄妻兄宁文渊时广西方用兵而文渊谪官在广东", "industry": "宋代", "author": "彭汝砺", "content": "\n有客迟留瘴海边，白头想见欲潸然。淹留每笑犹千里，芘藾遥知有二天。行听伏波平岭峤，已闻下濑济楼船。几时幽谷灵芝路，水石相看稳昼眠。\n"}
{"title": "寄济南守李公择", "industry": "宋代", "author": "苏辙", "content": "\n岱阴皆平田，济南附山麓。山穷水泉见，发越遍溪谷。分流绕涂巷，暖气烝草木。下田满粳稻，秋成比禾菽。池塘浸余润，菱芡亦云足。辞家四千里，恃此慰穷独。公従吴兴来，苕霅犹在目。应恐齐鲁间，长被尘土辱。不知西垣下，滉漾千亩渌。仰见鸥鹭翻，俯视龟鱼浴。初来厌桴鼓，稍久捐鞭扑。清诗调嘉宾，夜话继华烛。飞花暮雪深，浮蚁糟床熟。相对各忘归，西来自嫌速。人生每多故，乐事难再卜。钜野一汗漫，河济相腾蹙。流沙翳桑土，蛟蜃处人屋。农亩分沉埋，城门遭板筑。伤心念漂荡，引手救颠覆。劳苦空自知，吁嗟欲谁告。遥知旧游处，落落空遗躅。平生读书史，物理粗能瞩。归耕久不遂，终作羝羊触。赋诗心自惊，请公再三读。\n"}
{"title": "陪元允大受游天宁寺诗", "industry": "宋代", "author": "郭印", "content": "\n寂寂禅林绕篆香，长廊古殿总虚凉。楩柟蔽日空交影，乌鹊驯除不乱行。灭想自成清净界，争机端作是非场。灼然祖意休生解，炯炯寒灯一点光。\n"}
{"title": "因目痛有作", "industry": "宋代", "author": "梅尧臣", "content": "\n已为贫孟郊，拚作瞎张籍。诗句但口吟，世事不眼历。既能分好恶，难用变青白。读书听吾儿，且未废朝夕。\n"}
{"title": "见", "industry": "宋代", "author": "吴龙翰", "content": "\n天禄臞仙后代孙，巍科几世属名门。千年绝学追先圣，四海真儒仰后村。直向天边扶日月，只从笔底转乾坤。年来诸老凋零尽，惟有灵光独自存。\n"}
{"title": "丁酉初春和张钦夫榕溪阁五言曾达臣挽词", "industry": "宋代", "author": "杨万里", "content": "\n榕影下照水，翠蚊舒复樛。溪光迸升檐，朱夏冻以幽。高阁昔雨荒，奇观久风休。南轩天遣来，山谷神与谋。字新址惟旧，景逝人为留。不意猿饮潭，复见驷驾輈。先生何孤往，野客欠从游。愿携龙文璧，去沦兔褐瓯。垂手掬寒泚，移床听凉飕。阁回诗更超，古往今亦犹。揽渠五字妙，觉我百疾瘳。出山未遽误，在山未遽优。如何近来梦，夜夜在钓舟。\n"}
{"title": "感怀", "industry": "清代", "author": "项鸿祚", "content": "\n岂有高轩客过门，小庭花落自黄昏。黄金尽后余诗债，白祫间来剩酒痕。文字祇今工作祟，故人几辈待招魂。不知眉黛疗饥否，且著相如犊鼻裈。\n"}
{"title": "寄贞法师", "industry": "唐代", "author": "郑巢", "content": "\n巡礼知难尽，幽人见亦稀。几年潭上过，何待雪中归。\n\n远瀑穿经室，寒螀发定衣。无因寻道者，独坐对松扉。\n"}
{"title": "浪淘沙 吟黄菊", "industry": "清代", "author": "吴尚憙", "content": "\n品性傲秋霜。晚节寒香。迎风带露短篱旁。恰似孤高标正色，胜似春芳。瘦断俨清妆。狂态无双。怎生描写好秋光。一片金清筛月影，点缀重阳。\n"}
{"title": "丁未二月上旬四首 其一", "industry": "宋代", "author": "吕本中", "content": "\n丞相忧宗及，编氓恐祸延。乾坤正反覆，河洛扰戈鋋。报主悲无术，伤时秪自怜。遥知汉社稷，别有中兴年。\n"}
{"title": "宿浚仪公湖亭四首 其四", "industry": "元代", "author": "杨弘道", "content": "\n能文亦有张公子，往岁俄加道士衣。载酒白云山下路，拟将毫翰与同挥。\n"}
{"title": "闻董汝卿丧内二首 其一", "industry": "明代", "author": "边贡", "content": "\n草堂双燕垒新巢，坐感琴丝理断胶。麦饭一壶香一瓣，此情何处哭芳郊。\n"}
{"title": "题仙姑庙四首 其四", "industry": "清代", "author": "杨楷", "content": "\n艳说西方彼美多，合黎山畔伏妖魔。汉封夏册非崇诞，海有灵妃江有娥。\n"}
{"title": "仙游山九日叹逝二首 其二", "industry": "宋代", "author": "孙觌", "content": "\n割肉早归三伏日，传柑赐饮上元灯。那知一恸殊方去，独向高台此日登。泪湿西风生眼缬，梦回残夜起衣棱。孤鸾别鹄知何处，泉路茫茫唤不应。\n"}
{"title": "题云锦园", "industry": "宋代", "author": "庾卜礼", "content": "\n我观大瀛海，山与水相伴。维兹山水丽，邈在西南畔。公如出岫云，顷刻固已漫。倏尔转晴空，化为五色斓。三径他山缉，万里归心断。要从父老归，不作儿女观。苏公金石心，坐阅岁时换。来赴林泉期，更觉云锦焕。五采弄珠玑，八章诵云汉。向来古使星，久未视龟篆。心贪汗漫游，行无麋鹿乱。快哉天下乐，岂以寸心玩。\n"}
{"title": "再题避暑山庄三十六景诗 其二 勤政殿", "industry": "清代", "author": "弘历", "content": "\n漫施藻棁长阶莎，具足云山四面罗。不息自强励勤政，永钦家法咏卷阿。\n"}
{"title": "送友人之扬州（一作游淮南）", "industry": "唐代", "author": "李频", "content": "\n一别长安后，晨征便信鸡。河声入峡急，地势出关低。\n\n绿树丛垓下，青芜阔楚西。路长知不恶，随处得诗题。\n"}
{"title": "迁社", "industry": "明代", "author": "张嗣纲", "content": "\n神社谷之主，迁坛坐北茔。一方供宝篆，百世仰金城。水绕人才旺，山回地脉灵。尧天多乐事，击壤赛升平。\n"}
{"title": "和商洛章子厚长官早梅 其二", "industry": "宋代", "author": "邵雍", "content": "\n梅覆春溪水绕山，梅花烂漫水潺湲。南秦地暖开仍早，比至春初已数番。\n"}
{"title": "嵩山十志十首。草堂", "industry": "唐代", "author": "卢鸿一", "content": "\n草堂者，盖因自然之谿阜，前当墉洫；资人力之缔构，\n\n后加茅茨。将以避燥湿，成栋宇之用；昭简易，\n\n叶乾坤之德，道可容膝休闲。谷神同道，此其所贵也。\n\n及靡者居之，则妄为剪饰，失天理矣。词曰：\n\n山为宅兮草为堂，芝兰兮药房。罗蘼芜兮拍薜荔，\n\n荃壁兮兰砌。蘼芜薜荔兮成草堂，阴阴邃兮馥馥香，\n\n中有人兮信宜常。读金书兮饮玉浆，童颜幽操兮不易长。\n"}
{"title": "良乡行宫晚坐", "industry": "清代", "author": "弘历", "content": "\n离宫据平楚，结搆戒巧奇。颇欣轩宇幽，驻跸适所宜。春风三月和，窣地绿杨枝。寻途得其门，入室搴我帷。我几净以陈，凭之吟我诗。犹忆去年秋，蜀川羽檄驰。谒陵曾驻此，筹边劳思维。爰命同心臣，为我视六师。启行舍县城，五里近在兹。南望塔影孤，尚馀离别思。何期三捷迅，振旅歌采薇。匪惟慰契阔，亦用纾畴咨。休养有后图，遑敢弛敬寅。\n"}
{"title": "赋得白里白", "industry": "明代", "author": "王凤娴", "content": "\n鹤步瑶阶净，萤飞星汉斜。玉人褰素幕，和月折梨花。\n"}
{"title": "方壶墨竹", "industry": "元代", "author": "黄镇成", "content": "\n方壶仙人洒香墨，矛戟纵横八法中。青鸾舞罢秋水阔，珊珊飞佩凌天风。\n"}
{"title": "云客有灯词十绝句，命余属和，因追忆金沙风物，聊写一二，以碎狭之才，赋荒寒之景，真觉酸风拂人矣 其二", "industry": "明代", "author": "王彦泓", "content": "\n翔风纤弱绿珠长，十队联行避月光。总为丛来真不细，枉教狂眼一时忙。\n"}
{"title": "行香子", "industry": "元代", "author": "明本", "content": "\n玉殿琼楼。金锁银钩。总不如、岩谷清幽。蒲团纸帐，瓦钵磁瓯。却不知春，不知夏，不知秋。万事俱休。名利都勾。翼攀缘、永绝追求。溪山作伴，云月为俦。但乐清闲，乐自在，乐优游。\n"}
{"title": "两日绝市无肉举家不免蔬食因书数语", "industry": "宋代", "author": "虞俦", "content": "\n怪生食指动晨餐，拗项蒸毛忽满盘。总为饥驱嗟我老，未能饱死笑人单。不除豪气杯中兴，空有功名镜里看。菽水虽贫归去好，白头慈母要团栾。\n"}
{"title": "鳌峰石", "industry": "元代", "author": "吴当", "content": "\n鳌峰石在玉堂前，近与蓬莱御阁连。积润出云秋漠漠，孤根承露夜娟娟。土花剥尽生光怪，海峤移来阅岁年。艮岳遗墟归草莽，金题犹识旧时镌。\n"}
{"title": "解所佩日本小剑遗殷近夫作公莫舞", "industry": "明代", "author": "孙一元", "content": "\n晴空一夜走白螭，河鼓下照寒江湄。葛卢之山元气裂，神物将化天有为。镡头惊见赤花古，辘轳纯钩皆莫数。千年碧血燐火明，万里阴风髑髅语。帝王气象佳葱葱，玉虹提携行相从。座上酒酣公莫舞，要是当时隆准公。\n"}
{"title": "庚辰仲冬内召感赋", "industry": "清代", "author": "赵申乔", "content": "\n七载投闲感圣恩，每亲药裹掩柴门。充廷岂乏鹓行侣，下秩何当凤綍存。散弃自甘怜病骨，驰驱无计定惊魂。小臣进退宁须数，微悃谁能吁九阍。\n"}
{"title": "题钱牧斋柳如是小像 其二", "industry": "近代", "author": "张鸿", "content": "\n南渡仓皇国事非，玉环悔未系罗衣。登仙独让孙公子，自作鸳鸯拂水飞。\n"}
{"title": "天上人间", "industry": "明代", "author": "罗伦", "content": "\n吾庐依北斗，人道是东山。云卧星槎稳，天中帝柱閒。路由黄道表，人在紫薇间。谁捧三竿日，凌烟梦未还。\n"}
{"title": "示众", "industry": "清代", "author": "明修", "content": "\n妄谈般若妄谈宗，误引群聋学我聋。夙契心源形实相，事随世理显虚空。人因有执机皆塞，物为无情道尽通。可是个中真的处，太阳西去水流东。\n"}
{"title": "纪事 其二", "industry": "宋代", "author": "文天祥", "content": "\n虎头牌子织金裳，北面三年蚁梦长。借问一门朱与紫，江南几世谢君王。\n"}
{"title": "赠本子真", "industry": "宋代", "author": "孙应时", "content": "\n轩然意气决浮云，见子真堪辟楚氛。未许座驰能万里，故应守约对三军。磨砻心事须经历，斟酌人情有见闻。且辨工夫成吨持，可无老手为挥斤。\n"}
{"title": "小楼雨枕 其四", "industry": "明代", "author": "王夫之", "content": "\n客窗倦雨晓朦胧，乍有晨光半纸红。江岸夜喧春水长，沙汀波漾燕泥融。乾坤即事容心广，老病随缘自德充。莫问渔津知处否，绿杨绕屋已阴浓。\n"}
{"title": "西庄清隐", "industry": "明代", "author": "李东阳", "content": "\n山林旧隐不知年，北墅西庄次第迁。桃李春风花县外，金银夜气宝峰前。家贫有业存书卷，官在无心乞俸钱。若向水边逢孺子，可能重和濯缨篇。\n"}
{"title": "和钟西耘庶常德祥律门感怀诗", "industry": "清代", "author": "黄遵宪", "content": "\n狼慌遗种等高车，万族相从到尾间。魑魅入林逢不若，蛤蟆吞月鉴方诸。昔闻靺鞨歌西乐，今见佉卢制左书。始受—廛濠镜地，有明师早漏多鱼。\n"}
{"title": "蓬莱阁", "industry": "宋代", "author": "王迈", "content": "\n历晋更唐岁月多，玩珠龙尚枕山阿。绝怜蓬阁元包佑，敢拟兰亭记永和。秦望数尖衔夕照，镜湖一线暗烟莎。登临未心匆匆去，奈此千岩万壑何。\n"}
{"title": "减字木兰花", "industry": "近代", "author": "李祁", "content": "\n蔷薇有信，岁岁篱边香益润。造化情殷，惠我怡然又一春。春来无已，回环不脱盈虚理。问我何方，我报而今渐坐忘。\n"}
{"title": "送郭君贤使君赴建德任", "industry": "宋代", "author": "仇远", "content": "\n先朝日近侍明光，步武駸駸政事堂。玉宇承恩沾湛露，金渊遗爱托甘棠。江山此去分风月，门户从来凜雪霜。虎兕枭狐宜敛迹，丈夫原不畏豪强。\n"}
{"title": "凉轩", "industry": "宋代", "author": "陈庸", "content": "\n宰予居丰暇，构轩凉愈清。尘襟当此释，暑气未尝生。植竹助真性，弄琴宜正声。披风兹可会，觞咏豁交情。\n"}
{"title": "西湖春日壮游即事 其八", "industry": "元代", "author": "马臻", "content": "\n紫染春罗窄袖裁，伶人楚楚自诙谐。部头教奏金娥曲，尽向船棚一字排。\n"}
{"title": "余在制勘院昼卧念故山经行处用空山无人水流花开为韵寄山中道友八首 其八", "industry": "宋代", "author": "释德洪", "content": "\n棐几自香滑，宝时一开道。根根九连络，清境更壅培。\n"}
{"title": "道过赞善庵", "industry": "元代", "author": "萨都剌", "content": "\n夕阳欲下少行人，绿遍苔茵路不分。修竹万竿松影乱，山风吹作满窗云。\n"}
{"title": "次韵留别陈季明先生 其一", "industry": "明代", "author": "方孝孺", "content": "\n太丘美政汉称贤，高节英风四海传。垂白云孙今几叶，汗青甲子巳千年。盍簪重见星垂象，落笔犹惊地涌泉。耻以文章为世用，懒将辞色向人妍。\n"}
{"title": "郊庙歌辞。祭方丘乐章。肃和", "industry": "唐代", "author": "佚名", "content": "\n至矣坤德，皇哉地祇.开元统纽，合大承规。\n\n九宫肃列，六典相仪。永言配命，长保无亏。\n"}
{"title": "雨天有感", "industry": "当代", "author": "程坚甫", "content": "\n几度看花约不成，兼旬有雨竟无晴。黑云深处天方梦，那管人间有怨声。\n"}
{"title": "满江红", "industry": "宋代", "author": "蔡伸", "content": "\n人倚金铺，颦翠黛、盈盈堕睫。话别处、留连无计，语娇声咽。十幅云帆风力满，一川烟暝波光阔。但回首、极目望高城，弹清血。\n\n并兰舟，停画楫。曾共醉，津亭月。销魂处，今夜月圆人缺。楚岫云归空怅望，汉皋珮解成轻别。最苦是、拍塞满怀愁，无人说。\n"}
{"title": "题画赠方伯滕公 其一 题嘉树长吟", "industry": "明代", "author": "叶春及", "content": "\n微垣花隐刺桐深，公暇时为抱膝吟。一曲瑶琴春万里，不知棠树旧成阴。\n"}
{"title": "上元再次山公韵寄怀香宋翁荣州", "industry": "近代", "author": "庞俊", "content": "\n花发高斋清昼香，悬知落笔映窗光。放翁老卜龟堂隐，蒙叟閒看蜗角忙。巢燕只今无静木，扶鸠何处踏春阳。山城此日逢佳节，浊酒频浇百怪肠。\n"}
{"title": "广陵古冢石刻", "industry": "唐代", "author": "佚名", "content": "\n日为箭兮月为弓，四时躬人兮无穷。但得天将明月死，\n\n不觉人随流水空。山川秀兮碧穹窿，崇夫人墓兮直其中。\n\n猿啼鸟啸烟濛濛，千年万年松柏风。\n"}
{"title": "题黄道人画", "industry": "明代", "author": "虞堪", "content": "\n垢面野人头似雪，画山应复画衡茆。几株五老峰前树，个个如云可结巢。\n"}
{"title": "立春三首 其一", "industry": "宋代", "author": "张耒", "content": "\n天上春来谁报人，江山气象一时新。懒将白首簪幡胜，寿酒三杯慰逐臣。\n"}
{"title": "寄林可山", "industry": "宋代", "author": "胡仲弓", "content": "\n相去各天涯，江湖会面迟。数年不通问，一见便言诗。近世无和靖，今人说项斯。孤山梅已熟，滋味独君知。\n"}
{"title": "悼芳洲忏首", "industry": "宋代", "author": "释绍昙", "content": "\n烟渚春融岸碧绡，采兰人竞唱离骚。曲终翻作无生调，听著愁魂似雪消。\n"}
{"title": "颂古五十七首 其二十四", "industry": "宋代", "author": "释道昌", "content": "\n来机深辨，有舒有卷。移却案山，重添针线。千年田，八百主，直下承当还莽卤。郎当屋舍没人修，片瓦根椽谁去竖。君不见甜瓜彻蒂甜，苦瓠连根苦。\n"}
{"title": "欧桢伯得请归岭南赋此以寄", "industry": "明代", "author": "硕篽", "content": "\n白头词赋出先秦，只字犹能泣鬼神。桃叶渡头三载客，梅花岭上一归人。鹧鸪啼处垂丹荔，鸿雁归时满白絺。惟有寄书书更远，生前想作范铜身。\n"}
{"title": "悼梁氏文姞 其三", "industry": "明代", "author": "屈大均", "content": "\n顾复无常母，孤儿最可怜。扶床方四岁，饮乳未三年。日日黄肠侧，双双白首边。一秋情抱恶，无曲与冰弦。\n"}
{"title": "报晖庵", "industry": "宋代", "author": "吕本中", "content": "\n寸草仰生活，春晖常照临。不知欲报德，何以见此心。江汉有时竭，此心无浅深。魏氏有令德，传家非独今。结庵在山阿，日瞻松柏林。仁风被远迹，猛兽不敢侵。令子守直道，意往无崎嵚。遂令此乡人，得闻金玉音。我行时序晚，回望西山岑。延领长太息，聊为纯孝吟。\n"}
{"title": "城南即事 其五", "industry": "宋代", "author": "张栻", "content": "\n茅亭水溜四周遭，花木经春一一高。却望西山隔江水，径思一叶泛云涛。\n"}
{"title": "王季海求父宣义挽词二首", "industry": "宋代", "author": "苏籀", "content": "\n缮性克知命，乡评行实尊。传经拾科第，彩服匝庭轩。韡萼专方面，良弓补谏垣。金坡振词笔，品藻不胜言。\n"}
{"title": "杂曲歌辞 其三 杨柳枝", "industry": "唐代", "author": "孙光宪", "content": "\n根柢虽然傍浊河，无妨终日近笙歌。骖骖金带谁堪比，还笑黄莺不较多。\n"}
{"title": "送虚白上人序", "industry": "明代", "author": "高启", "content": "\n　　余始不欲与佛者游，尝读东坡所作《勤上人诗序》，见其称勤之贤曰：“使勤得列于士大夫之间，必不负欧阳公。”余于是悲士大夫之风坏已久，而喜佛者之有可与游者。\n　　去年春，余客居城西，读书之暇，因往云岩诸峰间，求所谓可与游者，而得虚白上人焉。\n　　虚白形癯而神清，居众中不妄言笑。余始识于剑池之上，固心已贤之矣。入其室，无一物，弊箦折铛，尘埃萧然。寒不暖，衣一衲，饥不饱，粥一盂，而逍遥徜徉，若有余乐者。间出所为诗，则又纡徐怡愉，无急迫穷苦之态，正与其人类。\n　　方春二三月时，云岩之游者盛，巨官要人，车马相属。主者撞钟集众，送迎唯谨，虚白方闭户寂坐如不闻；及余至，则曳败履起从，指幽导胜于长林绝壁之下，日入而后已。余益贤虚白，为之太息而有感焉。近世之士大夫，趋于途者骈然，议于庐者欢然，莫不恶约而愿盈，迭夸而交诋，使虚白袭冠带以齿其列，有肯为之者乎？或以虚白佛者也，佛之道贵静而无私，其能是亦宜耳！余曰：今之佛者无呶呶焉肆荒唐之言者乎？无逐逐焉从造请之役者乎？无高屋广厦以居美女丰食以养者乎？然则虚白之贤不惟过吾徒，又能过其徒矣。余是以乐与之游而不知厌也。\n　　今年秋，虚白将东游，来请一言以为赠。余以虚白非有求于世者，岂欲余张之哉？故书所感者如此，一以风乎人，一以省于己，使无或有愧于虚白者而已。\n"}
{"title": "垄上行", "industry": "明代", "author": "屈大均", "content": "\n耕夫有志如鸿鹄，一夕丹书发鱼腹。天教狐啸起英雄，遂使雌雄争逐鹿。壮士生当举大名，身作陈王事乃成。分兵徇地多秦敌，一一诸侯尽膝行。所置将军尽豪杰，纷纭竟使强秦灭。驱除已是霸王威，发难何殊汤武烈。戍卒能为天下倡，何辞一战殉沙场。第一功归汉高帝，无双不数楚真王。汉业皆因张楚业，千秋砀上陈馨香。\n"}
{"title": "赠曹嗣山总河三首 其一", "industry": "明代", "author": "董其昌", "content": "\n警水勤明主，匡时得上公。业从专钺久，恩向锡圭崇。清济莲花府，黄流瓠子宫。十年驱节地，重入指挥中。\n"}
{"title": "公度惠花走笔戏谢", "industry": "宋代", "author": "强至", "content": "\n二月都城未见花，不知春色落谁家。满盘折惠情何重，略嗅生香思已嘉。\n"}
{"title": "赠陈生遴得解还姑苏因贺其尊府大司成苇川", "industry": "明代", "author": "湛若水", "content": "\n才子文华二十馀，寻常亦读五车书。秋高凌凤折丹桂，腾空入月骑蟾蜍。身上陆离云锦裳，口中咳唾明月珠。拾芥归来称庆爵，圣途万里期驱车。谁留有馀不尽之积庆？学君学士早已焚金鱼。\n"}
{"title": "即事 其一", "industry": "明代", "author": "文徵明", "content": "\n卯酒意醺然，焚香闭阁眠。长安尘十丈，不到竹窗前。\n"}
{"title": "过隆兴与诸子偶集", "industry": "明代", "author": "梁朝钟", "content": "\n德星疑聚起天南，胜赏幽寻喜共探。雨过绿阴凝晚翠，云开青霭簇晴岚。悟从三界超无相，道去千言秘一函。生爱昙花空外落，何须出处问廊岩。\n"}
{"title": "送阎紫微归蜀", "industry": "宋代", "author": "喻良能", "content": "\n曲江分袂十年中，一笑相逢楚水东。西掖判花知思涌，南墙哦竹坐诗穷。秋风但觉艅艎驶，昼绣何妨画戟雄。道过夔门王内史，为言双鬓已如蓬。\n"}
{"title": "寄沐参将崧", "industry": "明代", "author": "顾璘", "content": "\n异姓王孙贵，偏裨将帅雄。威行蛮部落，名并古元戎。缓带辞兵印，长歌缀国风。不须伤薏苡，天听自多聪。\n"}
{"title": "醉桃源 和清真，二首 其一", "industry": "清代", "author": "汪东", "content": "\n一镫摇影焰深青。霜刀裁素绫。未秋先觉枕如冰。打窗风叶零。愁局缩，强飞腾。痴魂成冻蝇。粤关闽峤暗经行。不知郎去程。\n"}
{"title": "五月七日母命出城避贼", "industry": "清代", "author": "金和", "content": "\n老母传示纸三寸，欹侧澹墨十数言。谓闻尔日贼促战，千家万家人出门。尔独何为恋虎口，六世名族惟尔存。身是妇人当死耳，此时言义休言恩。尔去将情告诸帅，况尔有口兵能论。背人读罢火其纸，才欲痛哭声先吞。中夜起坐不能寐，十指尽秃余咬痕。在家何曾得见母，母教诚是儿智昏。宿将南来过两月，胡至今日军犹屯。或者条侯太持重，不识此贼原游魂。傥以里言走相告，未必幕府如帝阍。藉手庶几万分一，还我甘旨鸡与豚。甘作罪人背母去，廿金馈贼吾其奔。\n"}
{"title": "广哀 其五", "industry": "清代", "author": "钱澄之", "content": "\n谁怜王录事，竟死婺州围！抗节江东盛，殉城大吏稀！坚持太守篆，还著幕僚绯。一死南朝重，毋言职最微！\n"}
{"title": "元旦子夜赁舍纵饮醉语三首 其二", "industry": "当代", "author": "张月宇", "content": "\n十里屯兵锁大江，令行鸡肋念家邦。忍闻探马营前报，死守儿曹未肯降。\n"}
{"title": "初夏即事十二解 其三", "industry": "宋代", "author": "杨万里", "content": "\n百日田乾田父愁，只销一雨百无忧。更无人惜田中水，放下清溪恣意流。\n"}
{"title": "绍兴祀皇地祗十五首", "industry": "隋代", "author": "佚名", "content": "\n毖祀泰折，柔祗是承。于赫艺祖，道格三灵。式严配侑，厚德惟宁。爰昭牙币，享于克诚。\n"}
{"title": "舍人院竹", "industry": "宋代", "author": "王禹称", "content": "\n封了词头绕砌行，此君相伴最多情。西垣不宿还堪恨，辜负夜窗风雨声。\n"}
{"title": "句 其十", "industry": "宋代", "author": "释希昼", "content": "\n去路正黄叶，别君堪白头。\n"}
{"title": "江城子·江景", "industry": "宋代", "author": "苏轼", "content": "\n\n凤凰山下雨初晴，水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。忽闻江上弄哀筝，苦含情，遣谁听！烟敛云收，依约是湘灵。欲待曲终寻问取，人不见，数峰青。 \n"}
{"title": "寒夜次颖庐韵", "industry": "当代", "author": "熊盛元", "content": "\n隐几哦诗独冁然，镜花红绚绮窗前。灯窥远梦愁无罅，鸠唤新晴语若弦。槛外霜寒还自倚，岁阑心瘁更谁怜？一铛销尽茫茫劫，香荈从教取次煎。\n"}
{"title": "用翁雪舟送春韵三首", "industry": "宋代", "author": "蒲寿宬", "content": "\n隙驹如箭未堪怜，晴雨悲欢付自然。九十春光能几日，一番花信又明年。残红数点心终在，垂柳千丝意许妍。说与游人莫惆怅，绿阴幽草一般天。\n"}
{"title": "乙盦以登高诗写寄又题后五言一首依韵酬答", "industry": "清代", "author": "李传元", "content": "\n朔风凄以栗，万物含春姿。冱阴一阳伏，三复朋来辞。升陵羡飞锡，秋气清不悲。一切为一刹，是说楞伽时。摇摇思过去，茫茫待来兹。介石具定性，林节无懦枝。时教泯义例，殊胜绝寻维。且复念欢会，把臂游轩羲。\n"}
{"title": "登黄鹤楼", "industry": "清代", "author": "易宏", "content": "\n《梅花》声散笛悠悠，笛歇花残独上楼。天远树连云梦晓，月明人隔洞庭秋。千年事业英雄泪，万里烟波旅客愁。我识蓬莱今有路，好随黄鹤御风游。\n"}
{"title": "怀友", "industry": "清代", "author": "戴亨", "content": "\n别酒怨征鸿，携手衡门道。新莺忽作声，绿遍阶前草。\n"}
{"title": "秋日閒居十首 其七", "industry": "宋代", "author": "张侃", "content": "\n人情易爱憎，品花语最严。遮护富贵花，排日挂牙签。骄态不自持，霏微花上沾。虚名竟何益，馀事付宝奁。花开有迟速，禀气等洪纤。到眼俱可玩，何曾形弃嫌。幽幽牵牛开，碧色照疏栏。勿云此花陋，所取缘伤廉。\n"}
{"title": "玉蝴蝶 其二 上巳", "industry": "清代", "author": "董俞", "content": "\n试入翠屏深处，花潭竹坞，恰恰啼莺。此日流觞曲水，更忆兰亭。曲尘波、娇云冉冉，蘅皋路、香雨冥冥。画楼凭。柔蓝一抹，日澹烟轻。分明。柳桥西转，香车宝扇，曾见娉婷。翠袖朱阑，隔花微笑眼波横。合欢鞋、绣帮三寸，同心结、綵缕千层。暮蟾生。画艭归去，几点纱灯。\n"}
{"title": "虚白子水墨图为陈思孝题（二首）", "industry": "明代", "author": "王恭", "content": "\n开图见嵩少，妙趣忽已领。濛濛花源阴，窈窕多灵境。石洞掞苔纹，天窗逗云影。迎秋鹖冠凉，先雪荷衣泠。长夜何所闻，龙鸣在西顶。¤\n"}
{"title": "偈颂一百零一首 其八十三", "industry": "宋代", "author": "释慧性", "content": "\n春山青，春水绿。春雨濛濛，春花簇簇。春光满目画难成，春风万里何拘束。肥马辘辘，瘦马辘辘。日逐忙忙等闲过，些儿毒气谁轻触。\n"}
{"title": "壬寅九日和君玉来韵 其一", "industry": "金朝", "author": "李俊民", "content": "\n山城与客醉陶然，日日相陪费万钱。马上行人几时去，一杯我欲助离筵。\n"}
{"title": "辛未元旦", "industry": "清代", "author": "弘历", "content": "\n瑞烟喜爆引晨光，首祚新春启百祥。一岁勤民今日始，大清承运万年昌。玉阶王会衣冠盛，金殿朝仪礼乐章。正值慈宁开六帙，敷天寿域庆方长。\n"}
{"title": "柳塘春口占四首 其四", "industry": "元代", "author": "于立", "content": "\n嫩绿新生杨柳枝，轻风故故向人吹。春波不尽东流意，折得柔条欲遗谁。\n"}
{"title": "驻跸姑苏", "industry": "清代", "author": "弘历", "content": "\n牙樯春日驻姑苏，为问民风岂自娱。艳舞新歌翻觉闹，老扶幼挈喜相趋。周咨岁计云秋有，旋察官方道弊无。入耳信疑还各半，可诚万众庆恬愉。\n"}
{"title": "书考 其一", "industry": "宋代", "author": "张侃", "content": "\n二年薄宦在金台，墙角双扉向晚开。罕有金貂来换酒，且看野马共浮埃。已书下考甘平进，久律吾身愧不才。却喜清贫如昨日，知心相识自然来。\n"}
{"title": "示庞若云居士二首 其二", "industry": "明代", "author": "释函是", "content": "\n千生万劫未曾乖，痴爱因循枉自埋。竖起丈夫眉目看，聪明一副孰安排。\n"}
{"title": "题昌州牛尾驿", "industry": "宋代", "author": "郑庭芬", "content": "\n龙尾道中退朝客，雕鞍宝马黄金勒。谁怜远使足驰驱，夜半孤村牛尾驿。\n"}
{"title": "陪安国舍人劳农北郊分韵得阑字", "industry": "宋代", "author": "张栻", "content": "\n寒收花尚瘦，风静江不湍。元戎肃千骑，历览元留难。好景要徐出，微云故遮阑。惟春布嘉惠，公岂乐游观。庞眉八十老，扶杖来蹒跚。去年幸一稔，何以报长官。酌酒公自劳，得无有愁叹。嗟哉三章约，所贵简且宽。黄堂载清静，自觉田里安。须公出妙语，兹游记不刊。\n"}
{"title": "寿临邑邢封君七十长歌", "industry": "明代", "author": "于慎行", "content": "\n邢翁济北之名族，世代门庭罗绣毂。长公谏草青蒲伏，群从咸登天府录。翁独翛然在岩谷，芝房萝壁薜荔服。牛角挂经眠抱犊，学儒不干五斗禄。种田往往皆成玉，瑶环瑜珥多如簇。一枝炯炯先出椟，名都十五不敢赎。天风吹作华林木，走马春城十二街，雕龙翠殿三千牍。少年出宰称民牧，召入文昌锦被襆。白简绨囊临仗读，云梦汪洋舟万斛。长风直下千里速，姓名已在金瓯覆。方底诏函貤半幅，玉绳兰检何熠煜。翁冠柱后衣锦縠，行年七十方瞳绿。出门柴车声轣辘，季方持杖元方仆。齐眉仙姥膺多福，阆苑春开阿母桃，渭川日长封君竹。山中八月酒新熟，玉盘琥珀四座馥。松枝自煮石溪蔌，珠履满堂绮障促。千金称寿起相属，参差玉管间琴筑。主人浮白自捧腹，生事惟馀陶令杯，年华不问君平卜。我家乡邑不朝宿，郎君旧谊敦羔鹜。蹇予抱拙长碌碌，弹铗归来头不沐。仙闾东望地可缩，缄词且效如川祝。\n"}
{"title": "春昼睡起偶书二首 其一", "industry": "宋代", "author": "张嵲", "content": "\n忽忽掩关卧，起来春日曛。和风吹草木，杂花纷已繁。他乡农事兴，悽然怀故园。青山虽满眼，何用慰忧烦。\n"}
{"title": "送致仕沈彬郎中游茅山", "industry": "唐代", "author": "李中", "content": "\n挂却朝冠披鹤氅，羽人相伴恣遨游。忽因风月思茅岭，\n\n便挈琴樽上叶舟。野寺宿时魂梦冷，海门吟处水云秋。\n\n华阳洞府年光永，莫向仙乡拟驻留。\n"}
{"title": "雨中书事", "industry": "宋代", "author": "寇准", "content": "\n一雨起前浦，霏微向暮秋。谁方眠钓艇，我独在江楼。山晦峰峦隐，烟凝岛屿幽。何当见晴旭，一得泛回舟。\n"}
{"title": "栗里华阳窝辞 栗里烛", "industry": "宋代", "author": "王质", "content": "\n有月未生，谁与为朋。姑閟我光，少须尔明。在我窝兮不可陵，疏干一任梢浮云，我自传灯仍续灯。\n"}
{"title": "赠朱万初四首 其一", "industry": "元代", "author": "虞集", "content": "\n霜雪摧残涧壑非，深根千岁斧斤违。寸心不逐飞烟化，还作玄云绕紫微。\n"}
{"title": "柳渡月下承苕溪翁约赏中秋月于潮连", "industry": "明代", "author": "陈献章", "content": "\n年颜欲比苕溪老，酒盏同挥夜月圆。来共主人秋半醉，更回杨柳渡头船。\n"}
{"title": "为张长洲题四世恩荣册", "industry": "明代", "author": "陈子壮", "content": "\n雨露青葱挺桂林，云霄乔木并棠阴。重台仙令双凫候，百里吴天万笏临。移剧已知调瑟手，抚时初见济川心。人传四世公侯复，不独年来阀阅深。\n"}
{"title": "五歌。刈获", "industry": "唐代", "author": "陆龟蒙", "content": "\n自春徂秋天弗雨，廉廉早稻才遮亩。芒粒稀疏熟更轻，\n\n地与禾头不相拄。我来愁筑心如堵，更听农夫夜深语。\n\n凶年是物即为灾，百阵野凫千穴鼠。平明抱杖入田中，\n\n十穗萧条九穗空。敢言一岁囷仓实，不了如今朝暮舂。\n\n天职谁司下民籍，苟有区区宜析析。本作耕耘意若何，\n\n虫豸兼教食人食。古者为邦须蓄积，鲁饥尚责如齐籴。\n\n今之为政异当时，一任流离恣征索。平生幸遇华阳客，\n\n向日餐霞转肥白。欲卖耕牛弃水田，移家且傍三茅宅。\n"}
{"title": "仲永再和三绝复和以酬 其二", "industry": "宋代", "author": "王十朋", "content": "\n手汲寒泉碾小龙，天香一炷满衣浓。与君慷慨论时事，欲吐丹心上实封。\n"}
{"title": "寄周子及", "industry": "宋代", "author": "吴芾", "content": "\n回头一别两经秋，喜奉安舆返故丘。自谓此时须见过，谁知官事不容留。君游幕府声猷著，我住湖山景趣幽。了处虽殊心不异，迂程能为一来不。\n"}
{"title": "昆山", "industry": "明代", "author": "夏原吉", "content": "\n昆阜遥看小一拳，登临浑似接青天。神钟二陆人才俊，气压三吴地位偏。岩溜下通僧舍井，林霏近杂市庐烟。何时重著游山屐，来访当年种玉仙。\n"}
{"title": "春日美新绿词", "industry": "唐代", "author": "施肩吾", "content": "\n前日萌芽小于粟，今朝草树色已足。\n\n天公不语能运为，驱遣羲和染新绿。\n"}
{"title": "山窗", "industry": "宋代", "author": "李叔与", "content": "\n挂起山窗满眼秋，小溪寒处竹深幽。有诗戏尔教儿诵，无酒归而与妇谋。窗为防风须密补，篱因禦寇更完脩。怕无人可论心事，剩种梅花在屋头。\n"}
{"title": "鹧鸪天 寿冯超然七十，辛巳七月", "industry": "清代", "author": "吴湖帆", "content": "\n三十年来对户居。相逢琐语画诗书。碧云回绕青镫梦，紫燕常迎夕照车。知己感，解人俱。个中大智若愚愚。人生七十还当壮，明月清风一撚须。\n"}
{"title": "才彦置酒筠溪明甫诗次期韵", "industry": "宋代", "author": "李弥逊", "content": "\n曳杖循清池，浩歌理忧端。忧端不可解，遇酒即暂欢。联绵九嶷高。置我胸中蟠。一浇岂易得，橡栗无朝餐。赤鲤信久绝，白鸥盟亦寒。何人过子云，慰此风月闲。杯行不停手，共惜良夜阑。陶然竹根卧，衾枕天地间。\n"}
{"title": "上留提刑寿", "industry": "宋代", "author": "陈元晋", "content": "\n中秋清绝冠秋天，间气生贤得月先。一念来从金粟洞，三生曾伴赤松仙。绣衣踏遍江湖上，线履催归雨露边。且别崆峒朝帝去，它年来拍广成肩。\n"}
{"title": "幸太学", "industry": "宋代", "author": "丰稷", "content": "\n凤幄云开日月章，九霄呜跸下虞庠。朝元俊士鸿成列，拱极名臣玉照行。问道贾生称五学，乞言戴圣美三王。上心夙悟周公戒，天下安危自一堂。\n"}
{"title": "陆川六景 其一 温泉潴暖", "industry": "明代", "author": "张子翼", "content": "\n三台山下沸温泉，泉上芳亭夕照悬。宝鼎香浮浓带雨，石泓春暖瑞生烟。炎荒气候原多热，寰宇洪炉信有天。不用邹生来协律，融融生意足蓝田。\n"}
{"title": "感怀 其二", "industry": "明代", "author": "王世贞", "content": "\n清晨出游目，顾见南山道。挟弹美少年，容颜白如缟。拉攞枯松树，上有乾鹊噪。熻㸌朱丸流，宛转堕荒草。企听犹未毕，吉凶不自保。七尺长为人，焉能制余老。\n"}
{"title": "舟夜书所见", "industry": "清代", "author": "查慎行", "content": "\n月黑见渔灯，孤光一点萤。微微风簇浪，散作满河星。\n"}
{"title": "次王苍雪韵五首 其二", "industry": "元代", "author": "郑洪", "content": "\n茜溪春日净晖晖，胡蝶双双上客知。流水桃花聊避世，沧江鸥鸟自忘机。迢迢魏阙江湖远，渺渺吴云日夜飞。官事有程归未得，南风吹老北山薇。\n"}
{"title": "夏州叛", "industry": "宋代", "author": "祖无择", "content": "\n羌虏奸诛轸圣忧，出师十万拥貔貅。朝迁命将诗书府，廊庙论兵帷幄筹。舜后舞干期振旅，汉臣投笔待封侯。宣王六月存周雅，愿继徽声颂国猷。\n"}
{"title": "陇头吟", "industry": "明代", "author": "于慎行", "content": "\n陇头流水别，凄响自堪惊。月散东西影，风传远近声。傍侵疏勒道，斜入隗嚣营。呜咽归肠断，何时到渭城。\n"}
{"title": "南浦 慧明受法戒万岁寺，后归章江，楞根上人亦往太姥，赋词寄意", "industry": "清代", "author": "何振岱", "content": "\n飞毂转黄埃，看群翾，炫目千般稀趣。余念拨寒灰，仙山里，欢结琼壶幽素。低鬟听讲，佛香一缕横青雾。安顿心魂消苦行，因果细参兰絮。西风吹远，禅花正无聊，又送维摩归去。江岸遍枫林，秋江冷，照见蒲帆分路。虚廊悄步。澹踪闲觅还疑遇。寒菊无言人悄悄，钟后霜枝摇暮。\n"}
{"title": "句", "industry": "宋代", "author": "张耒", "content": "\n鵠壳攒修干，金华耀暖曦。\n"}
{"title": "金溪道中六首", "industry": "宋代", "author": "包恢", "content": "\n浓烟笼远岫，望眼如昏花。欲暮还欲雨，行人始离家。\n"}
{"title": "顿悟", "industry": "当代", "author": "刘雄", "content": "\n浪说绮怀当日心，登徒何似尾生真。历千情劫终成悟，眼底从今只一人。\n"}
{"title": "颂古一百二十一首", "industry": "宋代", "author": "释宗杲", "content": "\n庆体裁衣，量打水碓。毫发不差，且居门外。\n"}
{"title": "柳如是过访山堂枉诗见赠语特庄雅辄次来韵奉答", "industry": "明代", "author": "钱谦益", "content": "\n文君放诞想流风，脸际肩间讶许同。枉自梦刀思燕婉，还将抟土问鸿濛。沾花丈室何曾染，折柳章台也自雄。但似王昌消息好，履箱擎了便相从。\n"}
{"title": "乘兴过道院竹舆上再和", "industry": "宋代", "author": "虞俦", "content": "\n莫为弹冠忍一羞，人生富贵等云浮。遥怜城郭重来处，得似山林独往不。\n"}
{"title": "舟次巴东见山居者", "industry": "清代", "author": "百保", "content": "\n谁家岩畔结蜗庐，门对江流画不如。茅屋数椽丛树绕，芋田人背夕阳锄。\n"}
{"title": "游灵山诗得颓字", "industry": "明代", "author": "王懋", "content": "\n芒鞋竹杖陟崔嵬，一径烟岚两半开。阴洞丹炉无伏火，古祠画壁拥荒苔。杳浮苍霭茶烹鼎，免溜红霞酒满杯。陪赏归来情未□，□川斜日暮云颓。\n"}
{"title": "代柬答合淝苏刑曹兼呈淮西帅同年赵宝谟二首", "industry": "宋代", "author": "刘宰", "content": "\n青衫拟掾袭芳尘，短褐归来理约缗。二纪期君绍先烈，一官投老祗参军。宦情自与秋光薄，公论犹期岁晚伸。见说宗工好风鉴，荐书何日到严宸。\n"}
{"title": "赐蔡新", "industry": "清代", "author": "乾隆", "content": "\n年老君臣似老朋，归来前席喜诚应。九龄风度于今罕，彦国精神较昔增。儿辈重瞻绛纱帐，时流都凝玉壶冰。殷勤问过称无过，曰信斯之吾未能。\n"}
{"title": "续梅花百咏 其七十四 孤山梅", "industry": "清代", "author": "陶德勋", "content": "\n图经何事志山孤，伴结梅花几百株。枝上香风飘雪月，勾留处士有林逋。\n"}
{"title": "癸亥生日 其一", "industry": "明代", "author": "李孙宸", "content": "\n四十头颅又八年，衰容镜里已先传。生涯老去从安顿，世事看来有变迁。诗读蓼莪今已废，志怜弧矢为谁悬。儿曹莫问称觞事，每到兹辰便怆然。\n"}
{"title": "题斯行厚亲庵世祀阁二首", "industry": "宋代", "author": "胡寅", "content": "\n轩冕身犹寄，金赀意不存。永怀三釜乐，当把一经繙。静室依松柏，清规遗子孙。里仁如长者，真使簿夫敦。\n"}
{"title": "秋夜曲", "industry": "明代", "author": "刘溥", "content": "\n丝绳玉瓶引深井，冰厚银床夜初冷。素手深笼倚辘轳，月明独照娉婷影。井上高高两桐树，乌啼只在人愁处。金凤衔珠压鬓云，仿佛随风欲飞去。井水虽深有限期，人心有愁无尽时。桐阴散乱月将落，滴尽铜龙谁得知。\n"}
{"title": "海棠", "industry": "宋代", "author": "姜特立", "content": "\n绚丽繁霞彩，荧煌瑞锦堆。夜深疑睡去，日暖怕慵来。\n"}
{"title": "返樾墩书屋", "industry": "明代", "author": "陶益", "content": "\n京国初归启旧扉，文园门巷柳阴肥。静看鸟雀巡书案，閒钓菰蒲坐石矶。容易祇沽邻妪酒，疏庸聊著野人衣。素心久已如禅定，不是年来始息机。\n"}
{"title": "畴依", "industry": "宋代", "author": "王柏", "content": "\n曾子虽鲁，纤悉不遗。吾道一贯，以鲁得之。易箦得正，手足斯启。仁为己任，死而后已。\n"}
{"title": "介甫巫山高命光属和勉率成篇真不知量", "industry": "宋代", "author": "司马光", "content": "\n巫山高，巫山之高高不极。寒江西来曳练长，群峰森罗十二戟。清狖悲号裂翠崖，老蛟怒斗摧丹壁。轻生重利三巴客，一叶直冲高浪白。船头吟啸坐自如，仰视长天不盈尺。丛祠象设俨山椒，巫祝纷纷非一朝。云是高唐神女之所处，至今暮雨常萧萧。我闻神理明且直，兴亡唯观恶与德。安肯来从楚国君，凭依梦寐为淫昏。襄王之心自荒惑，引领日望阳台云。独不思怀王西行不复返，甲光照地屯秦军。蚕食黔中下荆门，陵园宗庙皆烧焚。社稷飘零不复存，嗟嗟若敖鼢冒时，筚路蓝缕皆辛勤。\n"}
{"title": "赠陆心梅", "industry": "明代", "author": "王慎中", "content": "\n摆乱风烟不可禁，纷纷红紫自成林。一登姑射逢仙质，描尽人间浓艳心。\n"}
{"title": "致乐堂", "industry": "明代", "author": "王汝玉", "content": "\n奉亲思致孝，养志敞华堂。映日斑衣粲，迎风锦幕张。鹤垂耆耄发，雁列子孙行。椿树连庭茂，萱花近砌芳。田荆纷蔚蔚，窦桂发穰穰。酒献千金寿，炉供百福香。承颜和气集，政颂德音扬。繁祉方无已，遐龄政未量。长年皆乐事，宁赋采兰章。\n"}
{"title": "题吴汉津远游卷", "industry": "明代", "author": "王恭", "content": "\n独衔君命出神州，吴楚青山马上游。千里关河分禹贡，百城烟水入闽秋。镜湖乡梦浮仙棹，钟阜归期忆凤楼。闻道星轺明且别，王程犹恐久淹留。\n"}
{"title": "清明日作", "industry": "宋代", "author": "赵佶", "content": "\n茸母初生忍禁烟，无家对景倍悽然。帝城春色谁为主，遥指乡关涕泪涟。\n"}
{"title": "题元子故宅", "industry": "宋代", "author": "文有年", "content": "\n漫郎百事皆漫尔，独有溪山认作吾。念无一物镇泉石，生怕偃蹇羞吾徒。灵武中兴功掩德，天地大义须人扶。宁将善颂寓谲谏，百世闻之立懦夫。太师劲气形於笔，二美能兼自古无。后来衮衮下注脚，识者涪翁次石湖。松煤狼藉楮山赭，空谷雷响工传摹。徘徊熟玩长太息，世道日与湘流俱。\n"}
{"title": "咏儒释道三教总赠程洁庵：道教十四首 其四 损之又损", "industry": "元代", "author": "李道纯", "content": "\n艮兑交重山泽损，戒人惩忿绝嗔痴。损之又损无惩窒，绝学无为入圣基。\n"}
{"title": "登积庆寺阁", "industry": "明代", "author": "贝琼", "content": "\n层楼何巍哉，金碧中突兀。俯见百里外，山断平野阔。青天倾东南，伯气忽已灭。忆作皇庆初，六合既同辙。眷兹葭菼中，鬼二成观阙。我来属丧乱，彷佛大业末。奔窜虽云苦，登眺亦颇悦。居庸不可见，太华才一发。故乡今何如，路险复霜雪。苍苍白日晚，目送归鸟没。\n"}
{"title": "挽杨宪府孟载二首 其二", "industry": "元代", "author": "张羽", "content": "\n恨不寻君未死前，须臾一别便千年。慰人幸有童乌在，他日应能续《太玄》。\n"}
{"title": "游岝崿山", "industry": "元代", "author": "吴讷", "content": "\n骑马野桥西，残梅雪满溪。兴来诗谩写，行处剑长携。烽火边关近，楼船水塞低。应逢杨铁笛，笑我尚羁栖。\n"}
{"title": "送钱大别驾之太仓", "industry": "明代", "author": "戚继光", "content": "\n于越谈经二十年，汉庭今日借才贤。云开骥足时堪远，地有龙门客最先。天子正忧吴会急，王臣莫厌海邦偏。三吴使者如相问，直北棠阴满护燕。\n"}
{"title": "次韵使君劭农一首", "industry": "宋代", "author": "刘克庄", "content": "\n朱幡奉诏省春耕，扫去阴霾旋放晴。应有罗敷随马看，不烦桃叶渡江迎。棠阴民各为封植，木德侯方体发生。少借一年天肯否，要看穑宝得秋成。\n"}
{"title": "瑞鹧鸪", "industry": "清代", "author": "汪东", "content": "\n风来庭树响萧萧。四望曾阴倍寂寥。渐欲残骸同槁木，不知新历又元朝。腊梅破萼争冰雪，冻雀蹲枝筛羽毛。寄语袁安高卧稳，断无车马过荒郊。\n"}
{"title": "偈颂十六首", "industry": "宋代", "author": "释如净", "content": "\n时节因缘佛性义，共移灵棹渡头舟。玉麟带月离云汉，金凤衔花下彩楼。\n"}
{"title": "和颖叔西园春宴", "industry": "宋代", "author": "沈辽", "content": "\n闲居喜游览，啸咏待春风。春风来无逆，潜将群卉通。卧龙形胜地，矢■鉴湖中。府寺压山起，亭台俨穹崇。幽翮弄新俦，夭葩散珍丛。弱柳不胜妍，修烟杳蒙茏。太守乐邦人，纵观迨时丰。天边振箫瑟，缥渺大鳌宫。游人竞行乐，十里画罗红。金绣不誇富，随珠巧玲珑。眄睐斗舟剧，欢呼金鼓雄。踌躇水中巧，公子射雕弓。神技穷怪变，舞衣事雍容。草树日欣欣，笑语咸嗈嗈。念此骀荡节，众乐兹无穷。吾昔事冶游，浚都盛朋从。迩来翻澹泊，白发成衰翁。欲进一樽酒，坐来还无悰。追怀少年趣，那知化人功。慷慨芳树下，日斜万人空。喧呼趣归驭，璧月生帘栊。\n"}
{"title": "与处庆老若圭游雪窦杖锡二首", "industry": "宋代", "author": "陈著", "content": "\n坐断青莲七宝池，又携铁锡踏嵌崎。一千丈雪与心照，二十里云随步飞。崖壁遍留吟墨迹，樵刍争看袒红衣。山林湖海本无二，处处风光属指挥。\n"}
{"title": "寄董仲伦四首 其三", "industry": "元代", "author": "王翰", "content": "\n同学连床听两眠，此情回首几经年。愁心多碎虫声里，归梦常悬雁影边。儿女渐多生计薄，文章虽拙道根全。兴来抱膝吟梁甫，惫卧西窗日满川。\n"}
{"title": "次韵凭栏有作", "industry": "宋代", "author": "释德洪", "content": "\n金殿谁焚南海香，霭然芬馥扑回廊。数枝银烛高低照，两个清萤上下光。风度素秋惊宿鸟，水舂碧涧濯游舫。栏干独倚无人问，细细孤吟月满堂。\n"}
{"title": "春日东皋席上即事", "industry": "明代", "author": "陈子升", "content": "\n东皋风日静堪依，结伴凭高步翠微。王气自居丹凤阙，徵书尝下钓鱼矶。长杨赋就才应贵，子夜歌成调亦稀。莫向五陵思杜若，可愁清梦与云飞。\n"}
{"title": "春日田园言怀三首 其一", "industry": "明代", "author": "黄省曾", "content": "\n田庐动春色，墟里连鸡声。启户见旭日，衔杯解朝酲。桃花倚窗开，戴胜桑间鸣。素烟泛新柳，青山列虚楹。兰蕙难久芳，皓月不常盈。百年若流电，胡为而屏营。\n"}
{"title": "拙戒吴方伯亭成翠渠有诗寄题因次韵二首 其一", "industry": "明代", "author": "黄仲昭", "content": "\n闻说吴方伯，幽亭搆已成。四檐深树暝，一雨小池平。鸥鹭依人宿，莼鲈约客烹。良游嗟未遂，几度梦中行。\n"}
{"title": "不寐", "industry": "明代", "author": "李舜臣", "content": "\n冬来不适意，况复雁南飞。枕上空山叶，窗中明月晖。一秋多在病，千里正思归。不耐江南住，今年又授衣。\n"}
{"title": "长风", "industry": "宋代", "author": "王令", "content": "\n长风吹百草，劫力亦随靡。地长风易休，草力复随起。长风随令归，风去何时来。百草安正繁，兰生尔何哉。\n"}
{"title": "湖上寓居杂咏 其八", "industry": "宋代", "author": "姜夔", "content": "\n囊封万字总空言，露滴桐枝欲断弦。时事悠悠吾亦嫩，卧看秋水浸山烟。\n"}
{"title": "浪淘沙令 即景，用杜安世体", "industry": "清代", "author": "汪东", "content": "\n堤上风尖。杨柳毵毵。绿阴浓处小桃攒。伫看波心，芳气回互，花影深涵。彩笔染沈酣。画出晴岚。欲题新句费寻探。道是江南春遍地，又何但江南。\n"}
{"title": "答二郭诗 其三", "industry": "两汉", "author": "嵇康", "content": "\n详观凌世务。屯险多忧虞。施报更相市。大道匿不舒。夷路值枳棘。安步将焉如。权智相倾夺。名位不可居。鸾凤避罻罗。远托昆仑墟。庄周悼灵龟。越稷畏王舆。至人存诸己。隐璞乐玄虚。功名何足殉。乃欲列简书。所好亮若兹。杨氏叹交衢。去去从所志。敢谢道不俱。\n"}
{"title": "雨晴", "industry": "唐代", "author": "杜甫", "content": "\n雨时山不改，晴罢峡如新。天路看殊俗，秋江思杀人。\n\n有猿挥泪尽，无犬附书频。故国愁眉外，长歌欲损神。\n"}
{"title": "日本谣十二首 其十二", "industry": "近代", "author": "郁达夫", "content": "\n眉藏愁意额涂黄，广袖纤腰燕尾妆。十五云英初见世，犹羞向客唤檀郎。\n"}
{"title": "登蟂矶次草泉心刘石门韵二首 其一", "industry": "明代", "author": "王守仁", "content": "\n中流片石倚孤雄，下有冯夷百尺宫。滟滪西蟠浑失地，长江东去正无穷。徒闻吴女埋香玉，惟见沙鸥乱雪风。往事凄微何足问，永安宫阙草莱中。\n"}
{"title": "庆元三年奉上孝宗徽号三首", "industry": "宋代", "author": "真宗", "content": "\n巍巍孝庙，圣德天通。同符艺祖，克绍高宗。有和有册，载推载崇。镂玉绳金，登奉祏宫。\n"}
{"title": "黄山云海歌", "industry": "清代", "author": "吴应莲", "content": "\n黄岳凌空数千仞，千岩万壑含精蕴。有时喷薄结成云，弥山遍谷皆缤纷。平铺峰顶滔天白，五更变幻长空色。望中汹涌如惊涛，天风震撼大海潮。有峰高出惊涛上，宛然舟楫随波漾。山巅古木气萧疏，何似桅樯列画图。风渐起兮波渐涌，一望无涯心震恐。山尖小露如垒石，高处如何同泽国。斯为大地一奇观，狮子峰头最耐看。云蒸山顶成沧海，云消山色依然在。须臾旸谷辉乍腾，片时沧海忽消沈。乱云漠漠归岩壑，山顶波涛不复作。峰峰依旧插晴空，千年绝壁留仙踪。\n"}
{"title": "冬至孟春孟夏季秋四祀上公摄事七首", "industry": "隋代", "author": "佚名", "content": "\n簠簋既陈，吉蠲登虎。洗心防邪，肃祗祭典。陟降惟寅，笾豆有践。百福咸宜，淳耀丕顕。\n"}
{"title": "次邢兄韵简李简夫", "industry": "宋代", "author": "苏泂", "content": "\n幽花契幽禅，夷下难为情。想见狮子床，天女问净名。至味有不酿，大音本希声。相逢寸纸间，公案今见成。\n"}
{"title": "太师中书令魏国公册赠尚书令追封真定王赵 其九", "industry": "宋代", "author": "王禹称", "content": "\n忍听咚咚窆鼓声，笳箫呜咽暮云凝。勋劳自合同萧相，谥法还须比魏徵。晓月暗垂丹旐露，夜风轻触穗帷灯。三川父老知何限，尽逐灵輀泪满膺。\n"}
{"title": "哭御史王公二首 其二", "industry": "元代", "author": "黄溍", "content": "\n胶液中流事可叹，海云飞雨失青天。陆郎地下惊相见，应讶来迟二十年。\n"}
{"title": "寄张云松", "industry": "元代", "author": "蓝智", "content": "\n白发林居思不群，丹砂分得武夷君。梅边玩易千山雪，松下篝灯一榻云。红叶临池工鸟篆，青萍在匣秘龙文。草堂回首惭逋客，猿鹤秋声处处闻。\n"}
{"title": "邺中留别平仲", "industry": "宋代", "author": "张咏", "content": "\n闻说怀经济，乘閒过隐庐。话言殊不逆，交分合何如。道愧将时背，心非与世疏。凄凄重惜别，蝉噪古槐初。\n"}
{"title": "咏古 其二十一", "industry": "明代", "author": "屈大均", "content": "\n汉高诸功臣，项伯谁能似。次则昌国君，能全王父子。大封诸侯王，亦及一雍齿。如何忘荥阳，纪信代之死。君王恩谊高，岂以诈降耻。荥阳与平城，得脱以女子。仓皇秉黄屋，诳楚一何鄙。\n"}
{"title": "长相思（客中景定壬戌秋）", "industry": "宋代", "author": "刘埙", "content": "\n雾隔平林，风欺败褐，十分秋满黄华。荒庭人静，声惨寒蛩，惊回羁思如麻。庾信多愁，有中宵清梦，迢递还家。楚水绕天涯。黯销魂、几度栖鸦。\n\n对绿橘黄橙，故园在念，怅望归路犹赊。此情吟不尽，被西风、吹入胡笳。目极黄云，飞渡处、临流自嗟。又斜阳，征鸿影断，夜来空信灯花。\n"}
{"title": "寄吕肇庆仁甫", "industry": "明代", "author": "黎民表", "content": "\n李郭仙舟昔见同，别来三度值秋鸿。淹留冀北浮云异，梦想嵩台落月空。涨海几回频奏捷，将军终自不言功。丹砂早晚寻勾漏，短榻相从拟盖公。\n"}
{"title": "和汝舍人行敏韵 其二", "industry": "明代", "author": "史鉴", "content": "\n佩玉鸣珰居直庐，黄麻紫诰不停书。春来中使传宣入，内苑看花更钓鱼。\n"}
{"title": "清平乐 闺情", "industry": "明代", "author": "沈谦", "content": "\n鬓云低袅。淡画双蛾小。磨得菱花秋白皎。病里何曾草草。闷看金鸭香浮。妆成独坐空楼。百遍不如郎意，旁人都道风流。\n"}
{"title": "南浦 秋景", "industry": "清代", "author": "陈维崧", "content": "\n戍楼孤眺，莽秋云、一片画难成。烟驿萧萧易响，错认是风声。却被泬寥商气，刮一天、疏叶舞空城。叹钓台水榭，千年剩址，菱蔓绕湖生。极望溪山明瑟，向枫汀、茶崦眼偏明。闻道楼船下濑，十万水犀横。寄语鱼龙休夜，啸海门、月上定潮平。对碧梧红蓼，暮烟残照不胜情。\n"}
{"title": "秋风二首 其二", "industry": "明代", "author": "孙蕡", "content": "\n秋风淅淅吹江亭，汴河之柳犹青青。黄姑东渡会七夕，白帝西来朝百灵。初开琪树已云落，远别客愁今未醒。欲写乡书寄南雁，故园万里天冥冥。\n"}
{"title": "有感改革后生计艰难，风俗日侈，余家素鲜蓄积，咏以志慨", "industry": "近代", "author": "万正常", "content": "\n安得山林寄此身，墙东未遽远嚣尘。俗多繁剧难为礼，路到奇穷欲避人。金谷羽觞高宴会，田家鸡黍薄乡邻。云泥势隔庸相比，南北原来有富贫。\n"}
{"title": "绍兴以后祀五方帝六十首 其四 青帝降神用《高安》。", "industry": "宋代", "author": "郊庙朝会歌辞", "content": "\n温然仁矣，熙然春矣。龙驾帝服，穆将临矣。我酒清矣，我肴烝矣。我乐备矣，我神顾矣。\n"}
{"title": "和曹职方至日", "industry": "宋代", "author": "范纯仁", "content": "\n宦游将老愧蓬飘，逢节他乡倍寂寥。世网萦身难自解，鬓霜凝鉴不重消。随阳鸣雁闻初急，向日丹枫惜半凋。饱暖全家尽君赐，忍看编户独无聊。\n"}
{"title": "答吕秀才", "industry": "宋代", "author": "韦骧", "content": "\n恻微赒急意虽完，势力锱铢岂自安。畎亩君忧家计迫，风波我畏宦途难。敝衣非不怜原宪，尘甑其如类范丹。情礼甚勤无以谢，愧将珉石报琅玕。\n"}
{"title": "偈颂二十五首 其三", "industry": "宋代", "author": "释普岩", "content": "\n日面月面，霹雳闪电。直下来也，急著眼看。\n"}
{"title": "越溪", "industry": "元代", "author": "郑东", "content": "\n三月雨晴天气新，老夫起整紫纶巾。岸花红白远迎棹，江燕去来低傍人。冷面谁能憎俗子，好山吾得作比邻。明时独愧才卑拙，老大犹为江海臣。\n"}
{"title": "鲸川八景·沙堤风柳", "industry": "宋代", "author": "家铉翁", "content": "\n突兀长堤一望问，几人东去复西还。堤边日日办迎送，风自翩翻柳自闲。\n"}
{"title": "香奁八咏 其四 黛眉颦色", "industry": "元代", "author": "杨维桢", "content": "\n按乐图开列画堂，春愁何独损清扬。蜀山烟雨双尖瘦，汉柳风霜雨叶苍。索画未成京兆谱，欲啼先学寿阳妆。萧郎忽有归期报，喜得天庭一点黄。\n"}
{"title": "咏撒扇（见梅纯《狷斋日记》）", "industry": "明代", "author": "朱瞻基", "content": "\n湘浦烟霞交翠，剡溪花雨生香。扫却人间炎暑，招回天上清凉。\n"}
{"title": "邹德久挽词二首", "industry": "宋代", "author": "张嵲", "content": "\n万里南来日，惟君意最亲。浑如相识旧，殊异白头新。一别遽千古，九衢空万人。道乡虽有子，不使继清尘。\n"}
{"title": "双调望江南 其二 为友人悼歌姬桐月", "industry": "清代", "author": "董俞", "content": "\n江南好，烟景媚晴川。柳絮淡云寒食节，杏花香雨夹衣天。肠断画桥边。初相见，碧玉破瓜年。半饷幽欢疑梦里，几番私语避人前。娇小最堪怜。\n"}
{"title": "野和尚", "industry": "清代", "author": "林维丞", "content": "\n不翻贝叶混尘凡，无限情根尚未芟。博得当门弥勒笑，酒香花气满僧衫。\n"}
{"title": "西江月 裴节度使寿", "industry": "金朝", "author": "李俊民", "content": "\n荐疏李誇精鉴，婿佳韦得贤侯。手如霹雳在同州。不让当时谈薮。但可称为劲草，莫教指作清流。归来绿野任沉浮。这个家风耐久。\n"}
{"title": "香毬", "industry": "唐代", "author": "元稹", "content": "\n顺俗唯团转，居中莫动摇。爱君心不恻，犹讶火长烧。\n"}
{"title": "自笑", "industry": "宋代", "author": "陆游", "content": "\n自笑谋生事事疏，年来锥与地俱无。平章春韭秋菘味，拆补天吴紫凤图。食肉定知无骨相，珥貂空自逛头颅。惟余数卷残书在，破箧萧然笑獠奴。\n"}
{"title": "玉楼春 再集十阕 其一", "industry": "清代", "author": "程颂万", "content": "\n谁知闲凭阑干处。惟有绿杨芳草路。楚王台上一神仙，赢得百花无限妒。香车系在谁家树。泪眼倚楼频独语。日斜归去奈何春，满眼游丝兼落絮。\n"}
{"title": "杨柳枝词四首 其四", "industry": "明代", "author": "黄省曾", "content": "\n巫峡巫山锦树春。垂杨垂柳著行新。东风不是贪飞絮，为觅天涯未见人。\n"}
{"title": "致爽亭二首", "industry": "宋代", "author": "张嵲", "content": "\n雾豁空江平，楚疏远山出。龙溪夜来雨，爽气侵衣湿。\n"}
{"title": "夜中不能寐二首 其二", "industry": "近代", "author": "黄锡朋", "content": "\n夜中不能寐，秉烛延馀光。夐乎思古人，遐情寓篇章。时俗贵苟同，踽踽畴予臧。凝神赴冥契，千载承芬芳。前圣已云徂，缅焉遥相望。泰山何岩岩，东海何茫茫。欲升不可阶，欲渡不可航。\n"}
{"title": "黄梅", "industry": "宋代", "author": "方蒙仲", "content": "\n双雀啅余芳，长记来时路。瞥见金弹丸，相呼远飞去。\n"}
{"title": "蛾眉 其十二", "industry": "清代", "author": "吴妍因", "content": "\n一室争妍鼎足匀，共持门户继先芬。可怜大妇埋香后，少妇容光足二分。\n"}
{"title": "十九秋 其五 秋社", "industry": "明代", "author": "成鹫", "content": "\n村童喧北里，野老报西成。掩豆豚肩小，吹豳羯鼓鸣。神鸦飞食肉，社鼠坐分羹。醉舞黄花下，巫阳象版轻。\n"}
{"title": "雨中观海棠", "industry": "宋代", "author": "谢翱", "content": "\n风吹帘网动，对尔惜芳菲。蜀雨何人在，吴宫祇燕归。烛消春粉尽，泪湿野香微。抱蘤残青子，鸟衔随处飞。\n"}
{"title": "三仙山种松", "industry": "明代", "author": "王渐逵", "content": "\n小雨敬膏沐，助我新栽松。山人荷锄笠，怡然慊襟衷。联此自成列，方帘以为容。重乞醉乡便，□□□□□。\n"}
{"title": "二月一日郡圃寻春二首", "industry": "宋代", "author": "杨万里", "content": "\n花遶朱檐柳遶栏，小亭面面锦团栾。春风横欲歁诗瘦，且下东窗护嫩寒。\n"}
{"title": "观水", "industry": "宋代", "author": "徐直方", "content": "\n沧江无尽水，夜夜随潮去。若复作潮来，沧江止不住。\n"}
{"title": "哨遍", "industry": "清代", "author": "俞樾", "content": "\n讲舍数楹，高居圣湖，紧傍孤山趾。登小楼、一望众峰低。扑帘旌无边苍翠，柳乍稊。吾来纵寻春色，沙堤十里垂杨里。俄菊径添黄，桐阴减绿，秋光清丽如此。喜故人三两共尊罍。直坐到南屏暮钟催。便算秋来，雅集俞楼，遂成韵事。噫。君试思之。此楼于我蘧庐耳。天地吾逆旅，楼中人更如寄。任李赵张王，殷翁柳老，推排递向楼头倚。吾坐拥皋比，于兹十载，行云流水而已。仿庾楼姓氏此留题。又只恐徒贻后人嗤。启争端、谢墩何异。平生空洞无物，万事皆游戏。即如吴下荒园一曲，亦与邮亭等视。刻舟求剑岂非痴，到秋风、且来同醉。\n"}
{"title": "满庭芳 寿妻母高令人", "industry": "宋代", "author": "向滈", "content": "\n玉粉匀梅，曲尘浮柳，画檐迟日融融。金猊喷麝，庭户转香风。好是闲居戏彩，寿觞举、和满春容。须知道，闺门孕秀，佳气在帘栊。无穷。观盛事，年年此会，拚醉金钟。又何须、西池高宴仙宫。尽把乔松□寿，兼大国、秦虢重封。那堪更，门阑多喜，女婿近乘龙。\n"}
{"title": "题雪林墨竹", "industry": "元代", "author": "刘永之", "content": "\n望霓旌兮云间，吹参差兮湘沚。灵雨兮朝飞，冲风兮夕起。忆素手兮同携，步捐瑶兮玉趾。解翠佩兮明珰，寄相思兮千里。\n"}
{"title": "用与可韵为湖亭杂兴十首 其五", "industry": "宋代", "author": "吕陶", "content": "\n治郡乃称太守，退公自是閒人。已向环中得趣，何须事外劳神。\n"}
{"title": "观宰相早朝", "industry": "宋代", "author": "王同祖", "content": "\n五更三点内门开，御路传呼宰相来。天子未明思政理，退朝常是过辰牌。\n"}
{"title": "海岸七里沙二首 其一", "industry": "宋代", "author": "杨万里", "content": "\n大风吹起翠瑶山，近岸还成白雪团。一浪搀先千浪怒，打崖裂石与君看。\n"}
{"title": "寄聪闻复", "industry": "明代", "author": "清濋", "content": "\n豺虎纵横千百里，阴阳错乱十三年。何时草木能同化，咫尺山河不共天。夸父但追红日走，陈抟偏占白云眠。公须力展扶危策，老我无成雪满颠。\n"}
{"title": "虞美人", "industry": "明代", "author": "韩纯玉", "content": "\n一帘花影春风夜，月到蔷薇架。绮疏一半晚犹开，只为画梁双燕、未归来。挑灯约莫黄昏过，犹自薰香坐。星河耿耿傍阑干。留取小窗相对、晚妆残。\n"}
{"title": "山行", "industry": "宋代", "author": "卫宗武", "content": "\n山横数里如鬟耸，水界千畴似砥平。花事已阑农事动，村村雨足一犁耕。\n"}
{"title": "句", "industry": "唐代", "author": "许坚", "content": "\n卧久不慵伸雪项，少迟犹未整霜衣。\n"}
{"title": "题曹叔则照", "industry": "清代", "author": "文点", "content": "\n古井心情不起澜，画图犹著晋衣冠。形容莫诮吟诗瘦，曾见铜仙泣露盘。\n"}
{"title": "唐多令 病靥", "industry": "近代", "author": "林庚白", "content": "\n病靥泛朝霞。娇羞尚一些。甚心情、蓦地如麻。礼教残骸浑未撇，依然似，女儿家。浓绿荫窗纱。风丝碎落花。把柠檬、衾枕横斜。开遍红榴飘尽梦，留不住，是年华。\n"}
{"title": "端午帖子 温成閤四首 其一", "industry": "宋代", "author": "欧阳修", "content": "\n香黍筒为粽，灵苗艾作人。芳音邈已远，节物自常新。\n"}
{"title": "水月院", "industry": "宋代", "author": "陈舜俞", "content": "\n兴随白鸟汀洲立，步入青林台殿出。湖脉来通方士泉，山颜分入幽人室。自苦扁舟每访寻，何年空谷无遗逸。一夜霜风穿客衣，二十六房皆采橘。\n"}
{"title": "石河早发", "industry": "清代", "author": "路德", "content": "\n胶胶喔喔荒鸡鸣，古壁尘昏悬短檠。旅客未醒蝴蝶梦，山村乱打虾蟆更。树头残月堕无影，衣上晓霜飞有声。薄酒三杯醉不得，令人苦忆河阳城。\n"}
{"title": "滦阳别墅 其二", "industry": "清代", "author": "弘历", "content": "\n俯畅遥吟天宇宽，捎檐竹籁戛轻寒。宜人只有霜枫好，添得中峰几叠丹。\n"}
{"title": "题报恩寺", "industry": "唐代", "author": "白居易", "content": "\n好是清凉地，都无系绊身。晚晴宜野寺，秋景属闲人。\n\n净石堪敷坐，寒泉可濯巾。自惭容鬓上，犹带郡庭尘。\n"}
{"title": "书邓子静耕隐", "industry": "明代", "author": "王恭", "content": "\n阿翁隐处何潇洒，竹屿南头凤丘下。守道偏将谷口人，养拙应同汉阴者。而今发白老丘樊，带经也或究微言。生平不梦五陵道，嘉遁羞过七贵门。世人未解此翁意，此翁心迹孤云是。低头不肯揖陈蕃，食力何曾愧徐稚。脱略凡机无世情，幽人野鹿伴经行。秋风别墅黄花酒，夜火山厨绿芋羹。有时濯足苔溪晚，放犊寒陂不知远。几片青山荷蒉歌，半林落叶同僧饭。盘石悬萝地更偏，独携高兴寄秋田。且喜琴书应有托，蔡邕虽老仲容贤。\n"}
{"title": "谢运使陈金部生日惠绣寿仙香炉合依韵和二绝句 其一", "industry": "宋代", "author": "文彦博", "content": "\n絺绣为章古法传，刺文肖象用功专。他时携去伊川坞，欲并西方皤叟仙。\n"}
{"title": "华严庵", "industry": "清代", "author": "赵念曾", "content": "\n饭罢下高阁，寻幽临水扉。石间乱流出，树里一僧归。山鸟怡人耳，池花沾客衣。那罗岩窟畔，徙倚恋清晖。\n"}
{"title": "次韵补柳子厚八愚诗 其七 咏愚堂", "industry": "宋代", "author": "汪炎昶", "content": "\n晨兴气澄穆，池影涵幽堂。泉从松下来，漱齿生微香。内揣澹无得，外检倏已忘。即此冥其愚，乐如还故乡。\n"}
{"title": "梅岩图景", "industry": "元代", "author": "陈文瑶", "content": "\n欲晴欲雨霭溟濛，一朵梅花深谷中。寒鹊也应知此味，六花飞散唤东风。\n"}
{"title": "同郑德明访宝昙上人不遇赋此二绝 其二", "industry": "元代", "author": "成廷圭", "content": "\n打门来访宝昙僧，松下云深唤未应。谁识三生旧行路，断崖苍藓络枯藤。\n"}
{"title": "送人之雷州", "industry": "明代", "author": "沈一贯", "content": "\n庾岭去犹赊，居黎半离华。山藏椰子树，溪落蒟苗花。望月应千嶂，窥天自一涯。微官是何物，秋雨送征车。\n"}
{"title": "因送胡子颇动归思借韵一首", "industry": "明代", "author": "孙承恩", "content": "\n宵梦山中薜荔衣，朝来匹马送将归。子承家学惟忠孝，我畏危途有是非。霜冷洞庭橙已熟，月沉鱼浦蟹初肥。茅堂夜雨秋堪听，望逐仙舟思欲飞。\n"}
{"title": "汝州王学士射弓行", "industry": "宋代", "author": "李廌", "content": "\n汝阳使君如孙武，文章绝人喜军旅。要知谈笑能治兵，戏教红妆乐营女。白氈新袍锦臂鞲，条脱挂弓腰白羽。彩错旌旗照地明，傍花映柳陈部伍。须臾观者如堵墙，彷佛如临矍相圃。一人中的万人呼，丝管呶嘈间钲鼓。臂弓上为使君寿，遍及四筵乐具举。使君一笑万众喜，堂上酒行堂下舞。锦段银荷翠玉钿，意气扬扬皆自许。傥令被甲执蛇矛，恐可横行擒赞普。大胜吴宫申令严，两队宫娃啼且怖。阖闾台上呼罢休，将军虽贤亦觕卤。岂知使君不忘战，聊以戎容娱樽俎。夕阳卷旗去翩翩，使君要客登画船。美人不暇别妆洗，战士结束围华筵。皆疑征南汉将帅，楼船下濑方凯还。军中不应有女子，偏裨校尉何其儇。使君湖光照楼观，一碧不辨水与天。渐看暝色著疏柳，已见白苹浮暮烟。银汉斜横北斗淡，明月碧玉疏星联。舟人罢唱时弄笛，艇子趁鱼行扣舷。隔浦荧荧见渔火，意中竹篱青旆悬。虽无荻花与枫叶，全似送客湓江壖。亟令周娘作新曲，周娘琵琶京洛传。不惜千呼与万唤，便时转轴仍拨弦。冯夷阳侯或静听，穹龟大鱼或後先。且言白傅时落寞，草草会遇仍嫣然。使君闻名满台阁，虎符麃轼聊周旋。风流乐事虽可记，皆过孙白二子前。会看和戎竟先列，铁骑百万临三边。报功女乐赐二八，粉白黛绿皆婵娟。青云乞身归旧里，汾城故地依林泉。琵琶亭中望汝海，无忘饮中今八仙。\n"}
{"title": "感怀", "industry": "清代", "author": "费墨娟", "content": "\n谁家玉笛兮声呜咽？绕庭明月兮光皎洁。残灯将尽兮半明灭，四壁虫吟兮续复绝。抚景伤怀兮泪成血，旧恨新愁兮总郁结。地下无音兮恨长别，幽冥两隔兮负同穴。欲问兰因兮向谁说？回想冰轮兮有圆缺，万水朝宗兮有直折。千山群立兮有凹凸，四时变易兮有寒热。世界竞争兮有优劣，人事无常兮有愁悦。浮生泡幻兮忽而耄耋，华年易了兮恍如电掣。举此类推兮不胜指摘，皆为气运循环之所致兮，又何必抱长忧而切切？达观宇宙兮物理洞澈，智人远虑兮反不若蚩蚩者之安愚而守拙。自怜浮生几何兮，惟有学圣贤行素之诀。\n"}
{"title": "庚戌春赴南雍省侍秋半乃还颇有赋咏而亡其稿追忆仅得此下十章 其三 过市汊", "industry": "明代", "author": "罗钦顺", "content": "\n人家依岸浅，驿岸俯江斜。密雨遮龙雾，奔流走象牙。金陵何处是，白下望中赊。明到南昌郡，徐亭扫落花。\n"}
{"title": "送卢郎中赴河东裴令公幕", "industry": "唐代", "author": "白居易", "content": "\n别时暮雨洛桥岸，到日凉风汾水波。\n\n荀令见君应问我，为言秋草闭门多。\n"}
{"title": "感河上兵", "industry": "唐代", "author": "张祜", "content": "\n一闻河塞上，非是欲权兵。首尾诚须畏，膏肓慎勿轻。\n\n多门徒可入，尽室且思行。莫为无媒者，沧浪不濯缨。\n"}
{"title": "徐子颜挽章 其三", "industry": "宋代", "author": "韩淲", "content": "\n坚坐山头十数年，后来卜筑转萧然。古梅风折篱倾倒，朱橘空垂屋角边。\n"}
{"title": "前出军五首 其四", "industry": "元代", "author": "张翥", "content": "\n大军北庭来，部伍各有屯。放马原隰枯，磨刀河水浑。行行且射猎，雉兔不复存。野次群驼卧，弓箭挂车辕。幽幽笛声起，日暮伤人魂。\n"}
{"title": "卜算子慢·江南人来说愚民惨状", "industry": "近代", "author": "黄光", "content": "\n春烧渐猛，芳草半雕，柳絮乱飞何苦。雨洗残尘，地糁败红如许。兀啼鹃、带血催归去。也应悔、浓妆淡抹，风流欲赛张绪。自问心安否。惨几处华林，已成焦土。蠢似灯蛾，乱向火光寻路。试回头、故里残痕睹。纵你有、哀情万叠，奈天高难诉。\n"}
{"title": "成正仲水乡秋兴寄王履道惠然见示以此谢之", "industry": "宋代", "author": "许景衡", "content": "\n九河赴沧溟，奔放日汹汹。霖霪作秋潦，散漫失邱垄。孤城临绝岛，狂澜惊四拥。凫鸥散凌乱，蛟鳄似矜宠。微茫天势平，荡摇坤轴动。田家栽一麦，秋稼泥沙壅。何能忧卒岁，迫此朝夕恐。孤生寄卑湿，五斗安阘茸。饱闻达人观，未作穷途恸。稍令裨危堤，运土纷接踵。河伯聊戏剧，尔辈嗟倥偬。成侯北方秀，笔力千钧重。新诗试模写，气夺洪涛涌。英英幕下郎，仡仡山西种。何当一交锋，我亦愿助勇。\n"}
{"title": "七夕", "industry": "金朝", "author": "元德明", "content": "\n天河唯有鹊桥通，万劫欢缘一瞬中。惆怅五更仙驭远，寂寥云幄掩秋风。\n"}
{"title": "忆王履方", "industry": "宋代", "author": "章甫", "content": "\n江头今日少风埃，时有閒云出断崖。入网河豚来近市，争巢野鹊堕容阶。偶行芳草得佳句，不见故人无好怀。愁送客帆西去尽，日随潮水到秦淮。\n"}
{"title": "己亥杂诗 其四十二", "industry": "清代", "author": "黄遵宪", "content": "\n一路春鸠啼落花，十龄学步语牙牙。锦袍曾赋小时月，月照恒河鬓已华。\n"}
{"title": "茂林居士忆琴百二绝句 其七十四", "industry": "近代", "author": "吴玉如", "content": "\n书爱稚登贻便面，同临早许报陈髯。一从卧病江南后，藤骨蕉心久未拈。\n"}
{"title": "送京仲远次对制帅四川 其一", "industry": "宋代", "author": "张镃", "content": "\n林下忘官品，闻公近最荣。军民制全蜀，名住列西清。器自海岳重，文兼全玉声。早来登政府，活法了寰瀛。\n"}
{"title": "次韵郑总干", "industry": "宋代", "author": "方岳", "content": "\n过从一笑酒瓶空，不是樵翁即钓翁。偶种竹成俱崛强，旋移花活尚神通。前身已化归辽鹤，醉帖犹传戏海鸿。新贵少年吾自老，世间白发几曾公。\n"}
{"title": "浣溪沙 其一 花院奉觞", "industry": "清代", "author": "杨芸", "content": "\n柳影风丝拂绮兰。持觞争奉北堂欢。鹊炉香暖绣屏闲。小院轻寒偎碧树，胆瓶新水映红兰。不禁惆怅忆家山。\n"}
{"title": "玄峰", "industry": "宋代", "author": "释绍昙", "content": "\n极尽幽微裂万差，天然鸟道绝安排。欲穷顶{左宁右页}翻身句，妙密中防险崖。\n"}
{"title": "长想思", "industry": "元代", "author": "耶律铸", "content": "\n燕子不来花著雨，莺声巧作烟花主。满庭重叠绿苔斑，斜倚栏干臂鹦鹉。清渭东流剑阁深，不知消息到如今。相思前路几回首，一夜月明千里心。\n"}
{"title": "游沈氏啸园", "industry": "清代", "author": "褚成允", "content": "\n二百年前梦，名园是壮观。笙歌低落日，楼阁耸层峦。旧业随流水，新愁独倚阑。废兴今古事，且作等閒看。\n"}
{"title": "偶作二首", "industry": "宋代", "author": "晁说之", "content": "\n病目书淫歇，江干绝往来。不才宁嫁树，有意尚移山。玉府书名久，南山种豆闲。只应终夜气，不共鬓毛斑。\n"}
{"title": "夕次泗州", "industry": "明代", "author": "殷奎", "content": "\n泗水寒流浅，吴船夜进徐。四方行役始，千里去家馀。晚饭怜红稻，新钱买白鱼。未知风景异，沙月野踌躇。\n"}
{"title": "咏尘", "industry": "唐代", "author": "张说", "content": "\n仙浦生罗袜，神京染素衣。裨山期益峻，照日幸增辉。\n\n夕伴龙媒合，朝游凤辇归。独怜范甑下，思绕画梁飞。\n"}
{"title": "使北", "industry": "宋代", "author": "文天祥", "content": "\n初修降表我无名，不是随班拜舞人。谁遣附庸祈请使，要教索虏识忠臣。\n"}
{"title": "戚氏 夏口作", "industry": "近代", "author": "乔大壮", "content": "\n楚江边。独客无语舣归船。水驿镫明，市桥人散雨连天。流连。念乡关。西来迤逦隔平川。风流太白何苦，过此犹指彩云閒。炬火南郡，胡床军府，漫论五渚身閒。付辞条败叶，无主芳草，长占湖山。何满泪落君前。人世暗换，野老话当年。凭谁问，数声羌管，几尺鱼竿。射堂宽。夜舞到晓，香车接轸，骏马争先。翠帘画阁，锦陌铜街，缥缈平地游仙。镜槛尘昏，久嗟双鬓白，自正危冠。四野夷歌暗起，最高楼、未忍望长安。一时会上题襟，梦中解佩，惟恐金尊浅。薜荔墙、依旧通银汉。回首认、朱户应难。去路迟、布袜青缠。待明发、挂席听啼鹃。恨东风乱，行鱼逝水，道里三千。\n"}
{"title": "新月", "industry": "宋代", "author": "宋庠", "content": "\n稍傍夕楼明，娟娟底有情。眉织鬬蛾出，鉤曲误鱼惊。欲暗犹衔岫，将斜更上楹。刀头君自晚，莫枉桂初生。\n"}
{"title": "侄孙子渊新居落成二首", "industry": "宋代", "author": "戴复古", "content": "\n一区扬子宅，中有读书堂。早觉儒风好，兼看野趣长。籓篱带花竹，里巷接农桑。安得茅三架，为邻住汝傍。\n"}
{"title": "扬州作八绝句 其二", "industry": "清代", "author": "姚燮", "content": "\n荒阡羸马饥谁饲，野戍寒灯晓尚明。閒散新城屯守卒，坐围叶子当谈兵。\n"}
{"title": "禅人并化主写真求赞", "industry": "宋代", "author": "释正觉", "content": "\n南台之静，中邑之应。圆明之知，平等之性。烂柯棋局樵，钓雪华亭艇。披丛林明白之襟，握云水清凉之柄。动自风流，閒宜月定。心闻况是赏音，相{座坐换带}何妨打令。\n"}
{"title": "破阵子", "industry": "清代", "author": "张祥龄", "content": "\n织女那愁河汉，班姬不怨秋风。醉后玉钗敲几股，舞罢真珠扫一丛。浅妆嫌粉红。怯病渐辞樽俎，贪欢爱理丝桐。无限昨宵恩宠事，都在人前一笑中。泪笺封几重。\n"}
{"title": "岭南陈孔信贽其诗来谒报赠二章 其一", "industry": "明代", "author": "胡应麟", "content": "\n何物元龙少，囊携绝妙词。百篇难汝弟，一字愧吾师。剑击要离冢，壶倾泰伯祠。钱塘万家雪，只棹慰相思。\n"}
{"title": "文衡山致仕言归次韵二首 其二", "industry": "明代", "author": "黄佐", "content": "\n金銮早上乞休书，疏传当时恐未如。万里青冥双倦翼，百年黄发几悬车。阊门日暖繁杨柳，震泽春深足鲤鱼。知尔登临诗不废，停云回首渺思予。\n"}
{"title": "普说三转语颂出示众 其一", "industry": "宋代", "author": "释月涧", "content": "\n拶到途穷路绝处，灼然命若一丝危。当机烧尾奔当火，那个鱼腾碧汉时。\n"}
{"title": "庚子落叶词同李亦元王聘三作 其十二", "industry": "清代", "author": "曾广钧", "content": "\n横汾天子家何在，姑射仙人雪未消。恨海万重应化石，柔乡三尺不通潮。青羊颔底怜朱褋，白马涛头吊翠翘。八节四时佳丽夕，倩魂休上绣漪桥。\n"}
{"title": "杂诗三首 其三", "industry": "金朝", "author": "王良臣", "content": "\n残阳收拾弟兄行，拣得机心不到卿。安置小奴今夜梦，芦花风细月如霜。\n"}
{"title": "清湖馆中别诸弟还乡", "industry": "明代", "author": "佘翔", "content": "\n湖海相逢落魄年，汝归故国我风烟。临岐且尽垆头兴，莫说天涯乏酒钱。\n"}
{"title": "书事十绝", "industry": "宋代", "author": "曾惇", "content": "\n连营貔虎气如云，听诏人人愿立勋。沔鄂蕲黄一千里，更无人说岳家军。\n"}
{"title": "师子林十二咏 其八 玉鉴池", "industry": "明代", "author": "高启", "content": "\n一镜寒光定，微风吹不波。更除荷芰影，放取月明多。\n"}
{"title": "句", "industry": "宋代", "author": "魏瓘", "content": "\n谁言岭外无霜雪，何事秋来亦满头。\n"}
{"title": "和却扇词用原韵八首 其一", "industry": "清代", "author": "李家璿", "content": "\n辞家来作名门妇，举止终惭阙礼箴。幸赖翁姑垂鉴宥，重闱更冀得欢心。\n"}
{"title": "辄歌盛美寄秘阁侍郎", "industry": "宋代", "author": "李昉", "content": "\n满朝清望更谁知，才略文章尽有余。避宠怕闻调鼎鼐，爱闲专喜掌图书。歌诗唱和心偏乐，势利奔趋迹自疏。恰与宗兄性相近，好来城外卜邻居。\n"}
{"title": "题郭掾未伸轩卷", "industry": "明代", "author": "程本立", "content": "\n亲丧不葬孤儿罪，声欲彻天成永号。一日九原封马鬣，百年万事付鸿毛。秋风白发身今老，寒食青山梦转劳。家圃卖瓜归去好，墓庐攀柏种来高。\n"}
{"title": "东谷偶成", "industry": "宋代", "author": "文同", "content": "\n府事幸稀简，常为东谷游。旧山兹仿佛，佳景每迟留。断续溪云起，纵横野水流。拂衣知未得，聊此慰乡愁。\n"}
{"title": "和荅西巢友人", "industry": "明代", "author": "符锡", "content": "\n美人若在隔天涯，十载东篱辜负花。北渚风云连棹远，西楼烟月到窗斜。半生孤愤应难遣，万死何辞不可加。谁念覆盆恢日月，圣明饶得话桑麻。\n"}
{"title": "梅花两绝句", "industry": "宋代", "author": "陈与义", "content": "\n晓天青脉脉，玉面立疏篱。山中尔许树，独自费人诗。\n"}
{"title": "鲁工喇", "industry": "清代", "author": "杨揆", "content": "\n棱棱耸石角，设险抵剑门。雪霰零其巅，草木亦不蕃。径仄复斜注，仅有屐迹存。冰柱森槎丫，袖手莫敢扪。愿借九火辀，界以一炬燔。庶使穷谷底，飞灰转春温。此志宁一遂，徒与愚公论。拄杖三叹息，谁为收惊魂。\n"}
{"title": "又次壁上旧韵", "industry": "明代", "author": "程敏政", "content": "\n不知支遁在东林，咫尺园亭负赏心。上界雨馀花似锦，南来舟涩酒如金。人从庐阜开新社，诗与唐风续正音。自愧濯缨无处所，灵源何日许相寻。\n"}
{"title": "金山东崖北望海门", "industry": "宋代", "author": "刘敞", "content": "\n凭高仍一望，北固何崔嵬。地形东吴越，江险通邛崃。英雄既已矣，壮观空在哉。寂寥寒潮上，孤帆当槛来。\n"}
{"title": "闲坐柬同社诸公 其二", "industry": "明代", "author": "区越", "content": "\n溪近花临水，庭幽鸟和诗。无弦琴一曲，古调岂求知。\n"}
{"title": "先天吟示邢和叔", "industry": "宋代", "author": "邵雍", "content": "\n一片先天号太虚，当其无事见真腴。胸中美笺肯自衒，天下英才敢厚诬。理顺是言皆可放，义安何地不能居。直从宇泰收功后，始信人间有丈夫。\n"}
{"title": "题石井慈济泉二首 其二", "industry": "宋代", "author": "李纲", "content": "\n岩石嵌空湛碧泉，酌甘鉴静意萧然。幽深端有神龙穴，虚迥疑藏古洞天。云影漾波光璀璀，石渠飞溜响涓涓。会须掬取岩中水，洒作膏霖遍八埏。\n"}
{"title": "和三厓寿陈封君竹坡先生七十", "industry": "明代", "author": "夏良胜", "content": "\n少壮薄宦游，老作隐学士。种竹缘江坡，清风日来此。此心虚且贞，对竹颜无泚。扬尘落飘飘，夜雨频磨洗。老劲掣六鳌，渭川不在彼。垂垂雪低枝，寒梢依日起。白发映绿簪，何必论年纪。龙孙呈萧森，断截备国史。椽管秃瓮多，董狐良足儗。丹砂天上来，绯衣忽加尔。故人重相过，无主亦自美。引泉务厚滋，醉日还移祉。威凤谐笙簧，笑歌闻正始。再过三十年，此坡付儿子。\n"}
{"title": "雪后", "industry": "宋代", "author": "张良臣", "content": "\n雪花竹屋未全消，寒雀梢头眼擘椒。纸合不烟梅自放，底能踏湿渡溪桥。\n"}
{"title": "风雨终夜独坐不寐", "industry": "宋代", "author": "蒲寿宬", "content": "\n风雨潇潇到夜终，夜寒一室坐虚空。何当乐与二三子，免使凄其六一翁。老大自甘为老大，穷通休苦较穷通。此心不作窥园想，流水落花春梦中。\n"}
{"title": "蜡梅二首", "industry": "宋代", "author": "吴芾", "content": "\n谁将栗玉刻蜂房，巧向梢头取次妆。羞得江梅都避舍，满园不见一枝芳。\n"}
{"title": "夜发资县", "industry": "明代", "author": "王绂", "content": "\n过雨晚来凉气好，征鞍夜发肯迟留。月华炤路皎如昼，风叶满山浑是秋。度水柝鸣津口逻，隔烟灯起驿边楼。驱驰本亦勤王事，添得诗情分外幽。\n"}
{"title": "山樊", "industry": "宋代", "author": "方岳", "content": "\n只有江梅合是兄，水仙终似号夫人。季方政尔难为弟，每恨诗评未逼真。\n"}
{"title": "偶成 其二", "industry": "近代", "author": "王彦行", "content": "\n阴祸难逋自取亡，称名不姓谄安昌。人间斩马非无剑，狐鼠成群亦散场。\n"}
{"title": "家慈诞辰", "industry": "清代", "author": "苏履吉", "content": "\n年登重五老慈亲，万里今朝忆诞辰。蒲酒好斟南至日，萱花长护北堂春。西关望隔怀儿远，东海筹添阅岁频。菽水承欢娱彩舞，可知遥祝属行人。\n"}
{"title": "秋怀四首 其三", "industry": "宋代", "author": "陈师道", "content": "\n山断开平野，河回杀急流。登临须向夕，风雨更宜秋。急急后飞雁，翩翩不下鸥。晚舟犹小待，暮雀已深投。\n"}
{"title": "送李鹤田东游后还乡", "industry": "宋代", "author": "赵希㯝", "content": "\n剑倚梅花鹤梦醒，东游吟骨带秋清。台山路杳神仙迹，楚国书来母子情。半榻烟霞应有约，一筇风雪且兼程。丁宁及早催行李，莫待西湖草色平。\n"}
{"title": "与诸弟及李少府访广教文鉴师", "industry": "宋代", "author": "梅尧臣", "content": "\n山僧邀我辈，置酒比陶潜。紫蕨老堪食，青梅酸不嫌。野蜂时入座，岩鸟或窥檐。薄暮未能去，前溪月似鎌。\n"}
{"title": "宴台", "industry": "元代", "author": "耶律铸", "content": "\n万象森罗动翠华，谪仙名擅地仙家。忽疑羽化随青鸟，空记嵩呼隔彩霞。休计露盘承玉屑，枉徵云液就丹砂。两龙胜迹空流水，流尽临风野荠花。\n"}
{"title": "黄文学过观珠灯和答", "industry": "明代", "author": "区元晋", "content": "\n九华清思入宵重，还对春灯忆远红。金狄影团珠树里，霜轮光碾水晶丛。一龛共睹星辰丽，万缕谁誇绮绘工。天远长安春不异，放歌元在彩云中。\n"}
{"title": "射雕", "industry": "宋代", "author": "刘敞", "content": "\n将军乐射雕，壮士挟乌号。影捩重云静，声翻一箭高。猎酣生鼻火，空阔散风毛。快意中原捷，何辞汗马劳。\n"}
{"title": "寿母生朝四首", "industry": "宋代", "author": "项安世", "content": "\n儿孙遥指菊花辰，自讼庵中庆诞人。也向此旬同此日，八千秋对八千春。\n"}
{"title": "暮春病中 其二", "industry": "明代", "author": "梁有誉", "content": "\n万方云气护蓬莱，春色苍茫紫极开。天阔高台招骏去，风生大漠射雕来。明时病益江湖思，佳节愁深鼓角哀。堪笑腐儒通籍晚，艰危心折请缨才。\n"}
{"title": "鸣鸠", "industry": "宋代", "author": "谢薖", "content": "\n云阴解尽却残晖，屋上鸣鸠唤妇归。不见池塘烟雨里，鸳鸯相并湿红衣。\n"}
{"title": "夜泊平望二首 其一", "industry": "宋代", "author": "杨万里", "content": "\n夜来微雪晓还晴，平望维舟嫩月生。道是烛花总无恨，为谁须暗为谁明。\n"}
{"title": "友人别十四韵", "industry": "明代", "author": "卢宁", "content": "\n怅望清江浦，游子忽远辞。咄唶羞举笔，为子长相思。子行白日暮，珠光泫江湄。远送青郊外，秋色黄金卮。丈夫豪志意，百折非所疑。屈伸自有数，前途讵能期。振衣秦日观，奋翊云梦陂。岂能效鹪鹩，回翔百里枝。子年正英妙，浩气凌云霓。雪案宿灯火，锦素澄玻瓈。射策君门去，和凝良子师。仰建公傅业，心印登庸奇。凉月千山皓，丹梧一叶垂。感此重悽悄，命驾俱西驰。\n"}
{"title": "小雨", "industry": "明代", "author": "林大春", "content": "\n小雨近秋天，停云已飒然。飘来凉似雪，捲去白于绵。倏见炎蒸伏，因知造化权。唐生休问相，苏季岂论田。骋望聊舒啸，行吟或晏眠。树侵移榻外，叶落检书前。疏豁应知白，幽深更守玄。驾言招隐士，才愧小山篇。\n"}
{"title": "题秋日溪居图", "industry": "元代", "author": "唐桂芳", "content": "\n江阁雨晴三尺水，野桥人渡数家村。眼前如此秋光好，自笑先生懒出门。\n"}
{"title": "和阎工部新作西斋", "industry": "宋代", "author": "刘敞", "content": "\n逍遥不期远，趣足外嚣尘。谁谓持斧客，翻同高卧人。江芦烟叶重，岩菊露香匀。爱惜凌寒意，留欢过小春。\n"}
{"title": "拟古仍古韵 其十六", "industry": "明代", "author": "魏学洢", "content": "\n飒飒寒气发，重以夜猿悲。居人歌北风，征人赋无衣。一别涉九秋，心知无久违。门前候征旆，遥遥睹容辉。归马驱倍疾，亲为授前绥。荷裯道相思，百年愿同归。梦君远行迈，送君出重闱。惊泪浃芳席，劝君莫分飞。须忆离别时，出入频相睎。从今脱车辐，勿复窥双扉。\n"}
{"title": "送许士龙秘校", "industry": "宋代", "author": "王炎", "content": "\n南山雾豹隐，北海风鹏飞。显晦不在人，屈伸各有时。之子后来秀，蹑屩飘长裾。俗眼变青白，论士相目皮。父执谢艮斋，片言借吹嘘。闻君方远游，行李将何如。食梅不免酸，弹铗不免悲。易尽床头金，难浣衣上缁。白发倚门望，岂宜去庭闱。林乌能反哺，人亦称其慈。勿徒走踆踆，而更归迟迟。志定学始进，身臞道方肥。譬如汲深井，修绠斯得之。持此为亲荣，玉润山含辉。苦言当赠策，申以南陔诗。\n"}
{"title": "慈闱生旦寓惠州水东舟中伤感一律", "industry": "明代", "author": "张天赋", "content": "\n慈闱初度值斯辰，愧我天涯客里身。杯酒莫能伸寸草，男儿徒自抱虚名。万山红树滴泪血，一带长江思慕情。谩指冈陵遥祝寿，西风为寄白头人。\n"}
{"title": "即事 其二", "industry": "明代", "author": "李攀龙", "content": "\n天涯看薄宦，何以异漂蓬。才岂分符后，名非荐疏中。黄尘霾落日，白羽插春风。闻道渔阳战，方论卫霍功。\n"}
{"title": "初萤", "industry": "明代", "author": "黄渊", "content": "\n照草光犹嫩，泥泥且试飞。乍看吴叶下，当是露珠非。未识寻罗幕，无忘趁荜扉。明宵庭影畔，添引两三辉。\n"}
{"title": "酹江月 悼刘农伯", "industry": "清代", "author": "奭良", "content": "\n朔风如吼，偏传来鹏信，凄然神索。犹记流丸筵上见，宛尔雕龙标格。便命巾车，来游蓬户，旧学时商榷。高文冰雪，丽词圆似珠络。余事雅意兰台，邀为中妇，齐和刀圭药。社事城南中道怯，花事湖西虚约。念往难追，书空莫及，悔不偕行乐。人生朝露，竹林一锸堪托。\n"}
{"title": "寄介然二首", "industry": "宋代", "author": "吴则礼", "content": "\n生事石田茅屋，世家青琐金銮。崇福略无王事，自惭也费县官。\n"}
{"title": "吊贾岛二首", "industry": "唐代", "author": "曹松", "content": "\n先生不折桂，谪去抱何冤。已葬离燕骨，难招入剑魂。\n\n旅坟低却草，稚子哭胜猿。冥寞如搜句，宜邀贺监论。\n\n青旆低寒水，清笳出晓风。鸟为伤贾傅，马立葬滕公。\n\n松柏青山上，城池白日中。一朝今古隔，惟有月明同。\n"}
{"title": "鸳鸯湖棹歌　之五十七", "industry": "清代", "author": "朱彝尊", "content": "\n漏泽寺西估客多，楼前官道后官河。正值喧阗日中市，杨花小伎抱筝过。\n"}
{"title": "过章戴岸二首", "industry": "宋代", "author": "杨万里", "content": "\n山水教无暑，牛羊报有村。近沙经雨净，远树入烟昏。奔走何时了，升沉未要论。江鸥大自在，雪影正孤翻。\n"}
{"title": "谒曾鲁公", "industry": "宋代", "author": "王安石", "content": "\n翊戴三朝冕有蝉，归荣今作地行仙。且开京阙萧何第，未放江湖范蠡船。老景已邻周吕尚，庆门方似汉韦贤。一觞岂足为公寿，愿赋长虹吸百川。\n"}
{"title": "又分咏得春水", "industry": "清代", "author": "夏子麟", "content": "\n冻解东风气渐温，源泉到处泻潺湲。花田几许供滋润，柳岸千重仗保存。南北舍看鸥戏绕，浅深波任鸭轻翻。一池吹绉浑间事，未必干卿莫细论。\n"}
{"title": "大汉阳峰上作", "industry": "近代", "author": "汪精卫", "content": "\n猱升渐上最高峰，喘汗才收语笑同。河汉倒悬行杖底，江湖齐落酒杯中。泉兼风雨飞腾壮，山纳烟云变化重。回首不嫌归路永，万松如鹤正浮空。\n"}
{"title": "雪香亭月下偶得名酒径醉为赋", "industry": "元代", "author": "耶律铸", "content": "\n琼露融云液，金泉涌月波。带花浮绿蚁，和月卷红螺。夜色依香雪，春容动绮罗。是须轰玉笛，倚弄玉龙歌。\n"}
{"title": "癸酉岁暮寿春道中五首 其四", "industry": "宋代", "author": "刘弇", "content": "\n有叟有叟皤两颠，杖藜道周傲天年。怀颜发笑挽行子，胡乃惫为忘舍旃。吾侪小人敢不勉，孔孟卷辙如趋然。男儿秃胫乃始已，非尔所知徒怃然。\n"}
{"title": "短灯檠歌", "industry": "唐代", "author": "韩愈", "content": "\n长檠八尺空自长，短檠二尺便且光。黄帘绿幕朱户闭，\n\n风露气入秋堂凉。裁衣寄远泪眼暗，搔头频挑移近床。\n\n太学儒生东鲁客，二十辞家来射策。夜书细字缀语言，\n\n两目眵昏头雪白。此时提携当案前，看书到晓那能眠。\n\n一朝富贵还自恣，长檠高张照珠翠。吁嗟世事无不然，\n\n墙角君看短檠弃。\n"}
{"title": "送张副使赴四川宪司", "industry": "明代", "author": "王绂", "content": "\n宪节遥临白帝城，圣心欲慰远民情。豺狼退伏霜威劲，雕鹗高抟海宇清。剑阁日斜骢马骤，锦江春好绣衣明。遥知到日循行处，父老欢呼夹道迎。\n"}
{"title": "苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之 其一", "industry": "清代", "author": "曹家达", "content": "\n即空即色漫评论，戒行谁符两足尊。却被摩登伽觑破，一时牵引入旁门。\n"}
{"title": "早行", "industry": "宋代", "author": "刘攽", "content": "\n东方未明天紫色，凉风吹空声恻恻。船人起语鸟奋翼，兼葭茫茫江水白。石潭转旋蛟龙窟，岩壁冥蒙虎豹迹。生存古木数十围，老死悬藤百馀尺。民生有为俱事役，岂独羁人不遑息。商歌浊酒聊慰怀，君不见仲尼旅人常接淅。\n"}
{"title": "李德修提举挽诗", "industry": "宋代", "author": "李弥逊", "content": "\n仟李盘根远更芳，妙龄双桂看翱翔。绣衣俗美澄清效，墨绶民安恺悌方。东合挥金欢上客，春田种玉燕诸郎。年高七十通朝贵，賸馥犹令毕万昌。\n"}
{"title": "王上舍电章乐愚轩席上听吴伶歌", "industry": "清代", "author": "姚燮", "content": "\n天门飞鞚停华鸾，湘篁绿瘦风漪寒。小姑无郎怨山黛，背灯狎梦携琅玕。蝴蝶醺然贴花影，雪气弹肤不如冷。繁弦蟋蟀凄管乌，画烛楼台几人醒。眼前芳绪抽正长，江南春烟蘅芜香。深樽未使意沈匿，屏风面面通玉潢。灵眸四转珠散光，去筵一丈无留霜。旖旎束缚难为狂，月魄自定云魂忙。歌残夜悄更续酒，兰息吹温客争受。苦余荦确胸有冰，亦化轻飔媚纤柳。\n"}
{"title": "乙酉杪秋，淑萍词姊过访，与之同谒吕小薇师", "industry": "当代", "author": "熊盛元", "content": "\n客从帝京来，襟上尘仆仆。语泻如流泉，性淡如秋菊。自言厌都门，中宵每思蜀。洞察世情伪，虔心仰基督。又谓崇吕师，词笔颇婉曲。相约至病房，觌面遂所欲。师吟稼轩词，娓娓声绕屋。君悲我亦叹，平添愁千斛。小聚倾积愫，奈何时光速。一别人万里，零泪自蔌蔌。\n"}
{"title": "初度日朋旧过临为贺戏笔书怀念先妣不及禄养也", "industry": "明代", "author": "曹义", "content": "\n客边初度几相逢，岁岁年年事不同。绿酒樽前曾献寿，綵衣膝下困春风。遥思亲舍三茅下，欲报劬劳一梦中。珍重故人深见爱，也来称贺𢠢飘蓬。\n"}
{"title": "山居五首", "industry": "宋代", "author": "释子淳", "content": "\n兀坐镇长行，孰人知此情。竹风轻有韵，岩溜细无声。岌岌三山秀，依依片月明。门前枯树子，孤鹤梦难成。\n"}
{"title": "并州五月中旬雨未沾足而风气萧然与清秋无异感而赋此", "industry": "明代", "author": "于谦", "content": "\n客怀摇落向并州，五月萧然似九秋。午榻清风閒白羽，夜窗寒梦怯黄紬。树阴惨地云遮日，岚气飞檐雨入楼。离思宦情千万种，都随景物到心头。\n"}
{"title": "驿至得径坂讲席帛诗喜甚和韵且坚秋风武夷之约 其二", "industry": "宋代", "author": "赵汝腾", "content": "\n紫霞老子望青霞，喜诵新吟倚鬓华。已遣鸣驺迎道左，那知纫佩尚天涯。为庄椿寿称觞近，访武夷仙卜日赊。秋夜月明游九曲，棹歌声里赋岩花。\n"}
{"title": "秋怀 十一", "industry": "元代", "author": "王冕", "content": "\n庭前碧梧树，上有幽栖禽。养成五彩雏，鸣动黄钟音。拟之箫韶间，叶彼圣贤心。夫何失其所，委置荆杞林？\n"}
{"title": "欢闻变", "industry": "南北朝", "author": "南朝民歌", "content": "\n锲臂饮清血，牛羊持祭天。没命成灰土，终不罢相怜。\n"}
{"title": "水蛭", "industry": "宋代", "author": "白玉蟾", "content": "\n屋宅才蜗大，身躯与蚓般。楚王吞不得，敕赐鹭鸶餐。\n"}
{"title": "赠{上付下心}师", "industry": "宋代", "author": "王周", "content": "\n水中有片月，照辉婵娟姿。庭前有孤柏，竦秀岁寒期。坚然物莫迁，寂焉心为师。声发响必答，形存影即随。雪花安结子，雪叶宁附枝。兰死不改香，井寒岂生澌。晨鑪烟褭褭，病发霜丝丝。丈室冰凛冽，一衲云离披。顾此名利场，得不惭冠绥。\n"}
{"title": "石洞杂赋三首 其一 石洞", "industry": "元代", "author": "刘诜", "content": "\n蜿蜒辞夷皋，迢递陟穹巘。绵绵千万峰，苍秀入遥见。既疲犹穿云，小息仍下阪。崎岖到祠庵，高桧挂日晚。人家绕稻田，窅然复平远。园庐接烟火，篱落散鸡犬。虽知非仙源，谅亦乐农畎。卜居兹未能，抚景徒缱绻。\n"}
{"title": "再次韵", "industry": "明代", "author": "何瑭", "content": "\n花时载酒赏芳丛，感慨还生怅望中。一点心存常向日，数年枝老太禁风。今朝相对惭衰白，明早重来叹落红。乘兴题诗聊一笑，敢嫌词藻未能工。\n"}
{"title": "观知殿化殿堂灯油求颂", "industry": "宋代", "author": "释正觉", "content": "\n广堂清白照蒲团，相续真灯未许残。寂默无声闲口醭，光明不掉寸心寒。莲开似对秋波浅，梦觉浑疑晓漏乾。十法界身流影事，自他交彻镜中看。\n"}
{"title": "玉霄花", "industry": "宋代", "author": "张镃", "content": "\n虚皇清晏仙班朝，宝花随现非根苗。璆林瑶要地振灵响，飞彩灿蒨辉苍霄。下怜人宇厌凡卉，特许福地生芳条。细看纤洁谢丹粉，仿像翠鬓木珠翘。移来泉石助萧爽，暗麝不必絺衣飘。玉簪失素萱让叶，倚墙岂独麾芭蕉。\n"}
{"title": "冬至日铜壶阁落成", "industry": "宋代", "author": "范成大", "content": "\n走偏人间行路难，异乡风物杂悲欢。三年北户梅边暖，万里西楼雪外寒。已办鬓霜供岁龠，仍拚髀肉了征鞍。故园云物知何似？试上东楼直北看。\n"}
{"title": "赋雪次滁州孙环山进士韵 其八", "industry": "明代", "author": "张天赋", "content": "\n煖阁高歌兴自漫，逼人风景更谁观。封姨也有姮娥巧，碎剪琼花片片寒。\n"}
{"title": "晓晤", "industry": "明代", "author": "王彦泓", "content": "\n睡闻呼唤尚朦胧，枕浪纹侵玉颊红。香兽半销金熨斗，阳乌初射石屏风。也知蝶梦殷勤觅，且喜狐踪曲折通。但许与欢清昼伴，不妨聊坐壁衣中。\n"}
{"title": "定海甲寅口号七首 其二", "industry": "宋代", "author": "陈造", "content": "\n田租有约不相违，比著丰年数已亏。一饱分明郎首赐，几曾刺口问抽卑。\n"}
{"title": "追哭相国陈文忠公 其一", "industry": "明代", "author": "屈大均", "content": "\n元老按雕戈，楼船沸海波。千人驱市井，一战殉山河。县目东门去，骑箕北极过。还看羽林将，馀勇助廉颇。\n"}
{"title": "十月四日同子文克信子潜子直材翁子立诸弟访三十二叔祖于小蓬莱酌酒摘金橘小集戏成长句", "industry": "宋代", "author": "杨万里", "content": "\n诚斋老子不奈静，偶拄乌藤出苔径。独游无伴却成愁，群从同行还起兴。每过一家添一人，须臾保社如烟云。褰裳涉溪溪水浅，著屦度桥桥柱新。蓬莱一点出尘外，南溪裹在千花里。芙蓉照波上下红，琅玕绕屋东西翠。槿篱竹户重复重，鸡鸣犬吠青霞中。蓬莱老仙出迎客，朱颜绿发仍方瞳。餐菊为粮露为醑，染雾作巾云作屦。欣然领客到仙家，行尽蓬莱日未斜。更倾仙瓢酌仙酒，酒外瓢边亦何有。偶看小树双团栾，碧琉璃叶黄金丸。主人忍吃不忍摘，笑道未霜犹带酸。小僮随我勇过我，不管仙翁惜仙果。争挽风枝拣霜颗，争献满盘来饤坐。隔水蓬莱看绝奇，蓬莱看水海如池。主人劝客对绝境，不饮令侬怒生瘿。何如寄下未尽瓢，留待早梅赏疏影。\n"}
{"title": "九月晦日作", "industry": "宋代", "author": "陆游", "content": "\n山路清寒近探梅，振衣高处兴悠哉！飞鸿杳杳江天阔，一片愁从万里来。\n"}
{"title": "次韵黄文若春日山行过秦德久六首 其四", "industry": "宋代", "author": "周紫芝", "content": "\n不作林间曳履行，老来春日总无情。还惊柳上风催燕，又见花边雨弄晴。\n"}
{"title": "寿安杂诗十首 喷玉泉", "industry": "宋代", "author": "司马光", "content": "\n苍崖双起秋云齐，乱峰迸出如攒犀。石棱涩不容马蹄，下马步入荆榛蹊。瀑泉沃雪拖白霓，落潭横引成清溪。老木长藤咫尺迷，兴阑欲出忘东西。\n"}
{"title": "夏云", "industry": "宋代", "author": "王禹偁", "content": "\n嵯峨高锁夕阳红，斜入吟窗秀色浓。六里青山长满眼，不劳云片学奇峰。\n"}
{"title": "游黄山寺", "industry": "宋代", "author": "葛起文", "content": "\n偶为寻幽出，扶筇亦懒拈。鹳巢依古塔，燕语入虚栏。笔下诗初就，樽中酒屡添。此游堪喜膝，上一去掀髯。\n"}
{"title": "麦", "industry": "清代", "author": "弘历", "content": "\n春麦一寸及，秋麦二寸强。青青远近连，扑垄含烟光。土膏润且肥，晓露滋新秧。北方春雨艰，风鼓尘霾黄。今岁幸免此，满望饼饵香。还戒望过奢，芒种时犹长。\n"}
{"title": "重游黔阳芙蓉楼 其二", "industry": "近代", "author": "彭靖", "content": "\n踏遍山巅与水涯，名楼一角且为家。瓣香读罢龙标句，短笛离亭日影斜。\n"}
{"title": "纪别", "industry": "清代", "author": "赵熙", "content": "\n燕子衔花不取泥，玳梁今夜失双栖。东风漫长青青草，留得春痕印马蹄。\n"}
{"title": "正月初十日园行", "industry": "近代", "author": "傅子馀", "content": "\n蚁步园亭迹易陈，冲寒来此却何因。危墙兀受千山雨，绝岛空回十日春。一梦隔年犹髣髴，几人遗世共沉沦。蛮枝那有倾城色，聊慰风前带病身。\n"}
{"title": "画山水", "industry": "元代", "author": "凌云翰", "content": "\n遥山倚天翠蛾扫，编地成丸怪天小。方诸药幻茧楮香，咫尺烟云生缥缈。依岩缚屋若不齐，人家高下清溪西。野桥终日才度马，村店傍午俄闻鸡。昔年曾过冯公岭，树木萧森葛衣冷。目中览尽千万山，始觉此身凌绝顶。邮亭夜宿天未明，仆夫惮远催早行。满前好句吟不得，今见此图同此情。南宋院人专尽局，宫中每进更筹轴。偶蒙一笑便承恩，肯信封疆日将促。江山万里开画图，妙绝更有元晖无。会须收拾入指掌，掷杖跳入壶公壶。\n"}
{"title": "归入福建界作", "industry": "宋代", "author": "陈藻", "content": "\n行旅名虽恶，游山兴亦深。酒无官榷价，松有道傍阴。鹅鸭豀浴，蜩蝉树树吟。逍遥俦侣怪，骂我失常心。\n"}
{"title": "次陈宪副粹之见寄", "industry": "明代", "author": "祁顺", "content": "\n山石崎岖路屈盘，使君行部不辞难。车乘鹭羽辛勤到，匣有龙泉子细看。甘雨满天春共煦，清冰出壑夏犹寒。豺狼远遁风尘息，见说边人处处安。\n"}
{"title": "送刘西曹决狱畿内", "industry": "明代", "author": "何景明", "content": "\n日下秋官出，天边汉使分。令行乘肃杀，风覃藉仁闻。香署含清旭，仙闱上白云。垆薰亦暂别，遥想昼氤氲。\n"}
{"title": "赠舜湖", "industry": "清代", "author": "安念祖", "content": "\n访道怜余往日慵，欢然奇杰此间逢。旷怀自足湖山趣，佳语时披锦绣胸。白雪歌残惊伏象，绿沈云护诉飞龙。从前雅会寻三径，对榻频频听晓钟。\n"}
{"title": "偈六十九首", "industry": "宋代", "author": "释道宁", "content": "\n从前日月，依旧山川。泻碧堆青，辉腾今古。曾无间断，岂有亏盈。几般云色出峰顶，一样泉声落槛前。\n"}
{"title": "赵承旨", "industry": "明代", "author": "李东阳", "content": "\n赵承旨，谁家子？王维诗画钟繇书，不独行藏两相似。文山令子燕京臣，临川贡士官成均。名家大儒亦如此，雪楼之徒安足齿。\n"}
{"title": "水龙吟 题蕙愔鼓山灵源洞《戴笠听泉图》", "industry": "清代", "author": "何振岱", "content": "\n千林拥绿黏天，何来倩影空濛里。轻飘笠带，初停屧响，但闻流水。万玉争鸣，孤襟闲映，幽清无比。更溅寒霏雨，沉阴吹暝，看难辨，岩颠字。可是灵娥游戏。泻银潢、仙槎斜舣。龙吟鸟语，烟开潭静，石苍苔紫。忽地香过，花宫钟定，秋生松际。恁徘徊待拾，颓云一绺，归添青髻。\n"}
{"title": "长相思", "industry": "宋代", "author": "章丽贞", "content": "\n吴山秋。越山秋。吴越两山相对愁。长江不尽流。\n\n风飕飕。雨飕飕。万里归人空白头。南冠泣楚囚。\n"}
{"title": "如梦令", "industry": "清代", "author": "沈善宝", "content": "\n才过禁烟节后。又值饯春时候。无语对东风，泪湿斑斑罗袖。休骤。休骤。忍见绿肥红瘦。\n"}
{"title": "天湖杜鹃花盛开", "industry": "清代", "author": "全祖望", "content": "\n殷红长明灯，化作杜鹃血。方知长至后，已踰百七日。故乡石窗下，五色正葱蔚。\n"}
{"title": "读宣枢南山朱公遗集二首", "industry": "宋代", "author": "方回", "content": "\n廿年前一见，池口卸帆亭。老子髯初雪，门生鬓未星。汉衰诸葛死，楚恨屈原醒。恻怆观遗集，犹欣有宁馨。\n"}
{"title": "达摩石", "industry": "明代", "author": "伦以训", "content": "\n孤石撑云起，万山龙虎踞。天地一浮杯，自来还自去。\n"}
{"title": "偈颂七十六首 其六十五", "industry": "宋代", "author": "释师范", "content": "\n旧年佛法，说到腊月极尽头。新年佛法，又从正月还起头。若论起头与极头，都卢只在拄杖头。\n"}
{"title": "湘南杂咏（三首）", "industry": "明代", "author": "刘三吾", "content": "\n遣使频年赴帝京，名为计事岂真情。鄂垣仅有湘南地，朝野犹夸纸上兵。诸镇一如唐末岁，孤忠谁是李长城？山河依旧天如水，愁听寒鸦日暮声。¤\n"}
{"title": "席上呈傅徵君", "industry": "清代", "author": "李因笃", "content": "\n江海英风老渐疏，菊松高枕送居诸。野航惯载看山屐，春帖曾无乞米书。灿灿《紫芝》存古调，番番黄发长朋车。兔爰中谷遥回首，蝴蝶庄生各有初。\n"}
{"title": "别刘仲清", "industry": "明代", "author": "胡应麟", "content": "\n卢龙寒色暮萧萧，指点黄金半寂寥。廿载声华传岳牧，宿生缘业在渔樵。尘埃击筑千山动，宇宙藏书一壑遥。无限渭城杯酒思，行人车马出河桥。\n"}
{"title": "石竺山二十咏", "industry": "宋代", "author": "刘克庄", "content": "\n嗒然蒙一衲，趺坐不知年。处处神通现，何须海岸边。\n"}
{"title": "题范隐君山水", "industry": "明代", "author": "朱朴", "content": "\n寒松历历倚云苍，碧涧泠泠转壑长。此地只疑盘谷口，行人指点义田庄。春深玉洞桃花发，雨过青丘麝草香。中有隐君餐白石，暮年颜貌转清扬。\n"}
{"title": "是日复得诗四首并示诸臣 其二", "industry": "清代", "author": "弘历", "content": "\n瑞旭曈昽霭扇鸾，筵开翰墨会衣冠。五车四库从来纪，刘井柯亭取次看。玉版挥毫盈凤沼，花瓷赐茗擘龙团。济川自古资舟楫，便欲因寻学海澜。\n"}
{"title": "冬夜焚香", "industry": "清代", "author": "弘历", "content": "\n古人秉烛游，昼短苦夜长。焚膏继晷者，乃爱分阴强。今夕复何夕，急景冬未央。琼苑芳已歇，芸阁编且藏。静深就温室，坐倚便匡床。喜对博山古，聊焚鹧鸪香。离合参枯禅，代谢惜年光。忆我十年前，得句学锦囊。狡狯久不为，结习原如常。\n"}
{"title": "朝云集句诗七言律诗（十首）", "industry": "明代", "author": "孙蕡", "content": "\n万紫千红总是春，登临一度一思君。舞低杨柳楼心月，香湿梨花梦里云。风景苍苍多少恨，阴虫切切不堪闻。思君今夜肠应断，书破羊欣白练裙。¤\n"}
{"title": "陪宪副王公、总戎张公偕诸僚友往观禾稼，归途宴集海会寺，抵暮而返 其三", "industry": "清代", "author": "孙元衡", "content": "\n回辔入禅林，停舆就夕阴。饿鸱鸣斗酒，飞骑致庖禽。布席山门敞，行厨竹径深。双榕乱黄鸟，钟磬会清音。\n"}
{"title": "和魏定父早春十首", "industry": "宋代", "author": "王之道", "content": "\n晚来天意欲晴寒，幽鸟争春到舌端。诗骨自怜山样瘦，酒肠君似海能宽。\n"}
{"title": "九日偕朱彦器伯仲游雁门山", "industry": "宋代", "author": "何澹", "content": "\n神京浩不及，仙关次第开。名山逢好友，九日共登台。济胜聊为具，吟诗愧别才。何年清海甸，结屋此中来。\n"}
{"title": "游子吟", "industry": "清代", "author": "熊少牧", "content": "\n朝望白云飞，暮听慈乌啼。引领盼亲舍，游子心凄凄。忆我五龄时，失怙谁提携。有弟在襁褓，有兄垂髫倪。随兄上学堂，书声茅屋西。母训不知痛，入怀索枣梨。课儿绩镫前，夜静山风凄。十岁就外傅，家贫鬻珥笄。一经与一砚，历历行装赍。强颜为儿欢，恐儿苦羁栖。送儿出门去，目极门前溪。儿行日以远，高堂日以睽。岁晚望儿还，倚闾斜照低。愿言抛旧业，奉母偕荆妻。承欢有余力，学耕把锄犁。晨羞脍姜鱼，夕膳烹茅鸡。采薪霜一束，种豆烟半畦。春风护{艹爰}草，寿与南山齐。不见彩衣人，七十如孩提。\n"}
{"title": "忆友人村居", "industry": "清代", "author": "鹿林松", "content": "\n几树村边合，一峰云外青。田荒耕晓月，井浅汲秋星。到老贫相送，苦吟人不听。记曾相访处，自写换鹅经。\n"}
{"title": "上知府赵侍郎二首", "industry": "宋代", "author": "魏野", "content": "\n往哲英灵在，重生出镇初。传岩存旧迹，棠树认前居。美化民歌实，流言帝觉虚。暂来淹外郡，再入老中书。善欲皆升举，奸思尽剪除。登科嗤负鼎，避事鄙悬车。权助天生杀，才随道卷舒。百官冯整肃，万物待吹嘘。接士殊龙板，寻僧却隼旟。嘉谋常启沃，谏草旋焚如。赤子方安枕，黄巾变荷锄。囚无经宿禁，农有数年储。山势朝衙署，河声贯里闾。野人携上咏，将献几踌躇。\n"}
{"title": "同安谒朱晦庵先生祠", "industry": "明代", "author": "林光", "content": "\n翻然徒步往忘疲，却忆先生在邑时。他日官衔虽主簿，如今斯道却宗谁。祠前榕叶聊供扫，炉内枫香逐旋吹。无限斜阳凝伫意，寒蝉犹听傍深枝。\n"}
{"title": "寄易宣人", "industry": "明代", "author": "陈恭尹", "content": "\n碧云芳草遍河洲，心逐归潮到海楼。谢氏门中多翰墨，卫郎年少最风流。入群野鹤能惊众，出土新松即傲秋。近得孟光为伴侣，知君从此不低头。\n"}
{"title": "泊汉川镇", "industry": "明代", "author": "庞嵩", "content": "\n汉左云连岸，郧阳月到船。棹歌聊劝酒，灯夕此开筵。绮阁辉银烛，琼楼沸玉弦。五羊东一望，凄况泬寥天。\n"}
{"title": "感寓 其二十九", "industry": "明代", "author": "王称", "content": "\n凌晨采琅玕，溯彼洛水涯。翛然有神遇，绰约间令姿。投我以佩环，却致交甫辞。艳色岂不姣，赠赂良亦稀。但恐结缡好，中道有所亏。\n"}
{"title": "元日登王章甫水明楼 其一", "industry": "明代", "author": "袁宏道", "content": "\n经年劳碌马蹄间，久客虽归也不閒。争似水明楼上坐，浪花影里看春山。\n"}
{"title": "采葛篇", "industry": "明代", "author": "张时彻", "content": "\n种葛南山下，春风吹葛长。二月吹葛绿，八月吹葛黄。腰镰逝采掇，织作君衣裳。经以长相忆，纬以思不忘。出入君箧笥，长得近辉光。层冰布河水，中野皓凝霜。吴罗五文采，蜀锦双鸳鸯。君恩当断绝，叹息摧中肠。中肠日以摧，葛叶日以衰。愿留枯根株，化作萱草枝。\n"}
{"title": "遇昭瑞宫次韵 其一", "industry": "元代", "author": "王冕", "content": "\n红花翠竹满江皋，依约仙山驾巨鳌。月下每听来鹤佩，云中时复见龙袍。西江日薄潮声小，北极天开王气高。咫尺山河移版籍，书生徒尔说英豪。\n"}
{"title": "三峡截流感赋", "industry": "当代", "author": "陈振家", "content": "\n斗坪此日锁蛟龙，万里波涛一线封。碧水百寻摩桀壁，青峰十二浸芙蓉。工程已刮洋人眼，成就终酬志士胸。十亿炎黄挥巨笔，定教赤县换新容。\n"}
{"title": "朱郎元章以予不得宫观与诸侄有唱和见寄揽之", "industry": "宋代", "author": "晁说之", "content": "\n璈音在昔是文仙，近世仙才殊不然。每见传言多俗态，定知所事亦尘缘。况为末吏惟贪佞，何处高人得醉眠。此际朱郎真有道，乐吾群从有残编。\n"}
{"title": "和元立使君起字", "industry": "宋代", "author": "韩淲", "content": "\n敢为蚍蜉憾，谩作蒹葭倚。荒唐北溟鱼，怪诞南柯蚁。朗吟韵已分，更酌盏可洗。挥手问黄山，夜半笙鹤起。\n"}
{"title": "重阳太守招登东山以腹疾不能赴", "industry": "宋代", "author": "郑刚中", "content": "\n卧对佳辰两鬓斑，幽忧深闲屋三间。芎能去湿方摩腹，菊可延龄少慰颜。骨瘦免教先落帽，酒行无分作颓山。遥知太守登高处，座客诗成烛影闲。\n"}
{"title": "偈颂一百零二首", "industry": "宋代", "author": "释绍昙", "content": "\n古桧吟风，寒鸦布陈。不落见闻，几人错认。不错认人，道士擎拳，阇梨问讯。\n"}
{"title": "丹桂尽开因思去岁从驾宴赏之盛", "industry": "宋代", "author": "李洪", "content": "\n清跸当年从紫皇，绛霄丹桂进霞觞。梦回犹记钧天奏，一族红云绕赭黄。\n"}
{"title": "卧听", "industry": "宋代", "author": "胡仲弓", "content": "\n卧听芭蕉捲雨声，熟梅天气半阴晴。几年不作云山梦，特地来寻泉石盟。竹杖芒鞋方得意，桃笙葵扇又关情。清和时节如寒食，昨日街头人卖饧。\n"}
{"title": "省躬诗 其三十一", "industry": "明代", "author": "曹于汴", "content": "\n偶睹丑人丑，归来泪暗弹。丑予无处著，为尔何成宽。\n"}
{"title": "大石调 其一 六国朝", "industry": "当代", "author": "叶嘉莹", "content": "\n听楼头叫残归雁，看阶前老尽黄花。憔悴本来真，繁华都是假。浑不闻深夜雨滴檐牙。但只见清朝霜铺万瓦，更加着满地的西风禾黍。一池的秋水蒹葭，绕树乱鸦飞，遍山黄叶洒。\n"}
{"title": "咏秋诗", "industry": "南北朝", "author": "鲍照", "content": "\n秋兰徒晚绿。流风渐不亲。飙我垂思幕。惊此梁上尘。沈阴安可久。丰景将遂沦。何由忽灵化。暂见别离人。\n"}
{"title": "不尽", "industry": "明代", "author": "宗臣", "content": "\n不尽梅花路，其如桂树丛。天高片云紫，木落万山空。砧杵自秋簟，关河有塞鸿。何人抱瑶瑟，今夜月明中。\n"}
{"title": "生年", "industry": "宋代", "author": "释文珦", "content": "\n生年已六十，所历更万端。富贵等浮云，变灭不足观。身如冬岭松，独立守岁寒。心如古井水，到底无波澜。吾道即古道，处今良独难。是非不易辩，长叹复长叹。\n"}
{"title": "偈", "industry": "宋代", "author": "僧某", "content": "\n一水吞空远，三峰峭壁危。猊台重拂拭，共喜主人归。\n"}
{"title": "书所得", "industry": "明代", "author": "吴与弼", "content": "\n荆棘场中二十年，中间回首实堪怜。欲从何处求心性，日用由来总是天。\n"}
{"title": "内子于扇头自画红绿梅花戏为题句四首 其一", "industry": "清代", "author": "夏孙桐", "content": "\n萼绿仙人绝世姿，绛都春好谱新词。口脂眉黛天然色，分入东风作两枝。\n"}
{"title": "果山春郊即事七首 其一", "industry": "宋代", "author": "吴泳", "content": "\n晴岚扑扑染人衣，和意溶溶接岸陲。春事平铺都放着，不应祇认小桃枝。\n"}
{"title": "谪西河", "industry": "明代", "author": "解缙", "content": "\n作吏谋全拙，从军事亦非。乡心秋塞雁，尽日向南飞。\n"}
{"title": "辛亥各口占十绝", "industry": "宋代", "author": "刘克庄", "content": "\n诛虎窃弓谁继者，留邕执笔定何如。东都台阁犹多士，未便无人续汉书。\n"}
{"title": "唐工部员外郎杜甫", "industry": "宋代", "author": "李纲", "content": "\n子美以诗鸣，今古无对手。当时谪仙人，长句颇先后。精深律切处，故自非其偶。而况郊岛徒，何敢窥户牖。有如登岱宗，众山皆培塿。又如观武库，剑戟靡不有。高辞媲丘坟，古意篆蝌蚪。苍苍雪中松，濯濯风前柳。云烟纷卷舒，雷电划奔走。澹然众态俱，沾丐随所取。平生忠义心，多向诗中剖。忧国与爱君，诵说不离口。饥寒窘衣食，容貌村野叟。自以稷契期，此理人胜不。中兴作谏臣，戎马方践蹂。上疏救房琯，亦足知素守。一跌不复振，造物意岂苟。欲使穷吟哦，专志如矇瞍。辛苦盗贼中，妻子或颠仆。布衾冷似铁，晨爨乏升斗。冒雪斸黄精，呼儿理鱼笱。萧条秦陇间，不废诗千首。依严遂入蜀，幕府备宾友。草堂浣花溪，颇复事南亩。乱离又飘泊，累若丧家狗。云安曲米春，巫峡风土陋。扁舟下瞿唐，留滞湖湘久。家事竟何成，丹诀空系肘。凄凉耒阳县，醉死竟坐酒。虽烦微之铭，不返鄠杜柩。谁将樽中渌，一酹泉下朽。诗篇垂琳琅，长作蛟龙吼。\n"}
{"title": "次萧饶州韵", "industry": "宋代", "author": "仇远", "content": "\n谦谦贤在守，止止乐閒居。健笔凌三谢，高风继二疏。家犹传故笏，梦不到安车。何处溪山好，相从结草庐。\n"}
{"title": "冬至后五日夜雪复作再用韵 其二", "industry": "宋代", "author": "虞俦", "content": "\n绿野功名一战收，何如危坐拥狐裘。歌儿解咤销金帐，酒子能添药玉舟。莫为温柔寻伐斧，免劳服饵到悬钩。谁言柳絮浑相似，恼乱春风恐未休。\n"}
{"title": "天顺元年六月初十日上章告老未允十一日又请十三日又请至二十一日蒙允出京师舟中赋七首 其七", "industry": "明代", "author": "薛瑄", "content": "\n窃第归登潞水船，罢休从此又言旋。西涂东抺三千字，北去南来四十年。欣戚情怀浑索寞，升沉声誉总悠然。彤闱紫阁如天上，依旧清汾数顷田。\n"}
{"title": "中秋日恭侍皇太后宴", "industry": "清代", "author": "弘历", "content": "\n每临塞外宴中秋，今岁中秋喜帝州。桂树自饶霓羽界，荷花还数凤麟洲。晴和几日欣如愿，端正十分望举头。庆节延龄合行乐，纤阿似为此宵留。\n"}
{"title": "初夏登北山 其三", "industry": "宋代", "author": "卫宗武", "content": "\n出郭望遥岑，阘冗仅抔土。何异龙蜿蜒，或若凤腾翥。两岫更奇崛，不肯与哙伍。烟云或凝散，日月递吞吐。葱葱气佳哉，景物此会府。五茸三泖区，南东淮海距。带接几百川，盘亘千万亩。于中不著山，胜槩将焉取。繇兹钟神秀，人物亦翘楚。所以机云辈，落笔有奇语。犹嫌气节卑，未以勋业许。何当地阐灵，英贤更旁午。如眉有翁季，似岳生申甫。壮观此九峰，佳名昭万古。\n"}
{"title": "李汉祥退閒诗", "industry": "明代", "author": "张宁", "content": "\n男婚女嫁已阑珊，断送浮生作大閒。不是逢僧聊半日，直须投老入孤山。潮平野渡虚舟泊，日昃寒林倦鸟还。车马自喧心自逸，满庭芳草荜门关。\n"}
{"title": "新编系列剧《天龙八部》 其三", "industry": "当代", "author": "杨启宇", "content": "\n金山有路权为径，宦海无涯币作舟。跣足难寻腰笏令，胁肩多见曲钩侯。\n"}
{"title": "蓘室诗王立之为宗子求", "industry": "宋代", "author": "饶节", "content": "\n布谷作五更，鹪鹩亦司辰。田师遽束缊，请火起近邻。耕耘岂辞劳，常虞秋计贫。匽薄垄亩间，努力不自珍。秋风落高原，罢亚千顷云。公子岂知田，得师自农人。归来坐虚室，却扫富贵昏。架插河间书，门引霍三宾。锄耰翰墨场，寒窗澹炉熏。六籍圣人师，百家素王臣。骫骳离骚经，妙语泣鬼神。灵文陋诅楚，高论追过秦。泛览四库馀，瓦砾半珠蠙。游心领其要，开卷得其人。门前风作埃，肥马走搢绅。岂知歌钟地，辛苦事斯文。懒夫江海士，履声远王门。未暇到此室，归欤老斲轮。\n"}
{"title": "八月十五酬从兄常望月有怀", "industry": "唐代", "author": "武元衡", "content": "\n坐爱圆景满，况兹秋夜长。寒光生露草，夕韵出风篁。\n\n地远惊金奏，天高失雁行。如何北楼望，不得共池塘。\n"}
{"title": "杂曲歌辞 其一 墙头花", "industry": "唐代", "author": "张祜", "content": "\n蟋蟋鸣洞房，梧桐落金井。为君裁舞衣，天寒剪刀冷。\n"}
{"title": "没字碑", "industry": "宋代", "author": "曾极", "content": "\n漫漫荒池浸绿芜，残碑一丈载龟趺。当年刻画书勋阀，雨打风吹字已无。\n"}
{"title": "忆天台东掖然老", "industry": "宋代", "author": "晁说之", "content": "\n然公嗟契阔，海岳阻招携。白法归龙树，清谈落虎溪。著书非草具，传业谩私题。岁暮茅楹客，临文处处迷。\n"}
{"title": "古诗十四首 其一", "industry": "元代", "author": "张昱", "content": "\n壮哉沛中歌，命世之雄者。帝王有大度，不在论风雅。绵蕝礼乐修，采诗固无暇。苏李离别辞，亦自关教化。文章与政通，斯岂杂王霸？\n"}
{"title": "过小孤山", "industry": "清代", "author": "金农", "content": "\n古县萧条对岸开，大江行色榜人催。水多风处轻抬眼，浮出青山似覆杯。\n"}
{"title": "寿安杂诗十首·寿安杂诗十首·神林从二首", "industry": "宋代", "author": "司马光", "content": "\n石下泉声蔓草深，石上露浓苍藓遍。山禽惊起冰且鸣，叶坠空林人不见。\n"}
{"title": "七月三十日大雨连宵 其二", "industry": "宋代", "author": "虞俦", "content": "\n乘槎有客泛仙潢，咋指泥涂悔我狂。此去不烦推谢令，向来宁是尼臧仓。愁惊过雁乡心碎，喜溢浮蛆瓮面香。金井老梧秋色重，时翻危叶堕银床。\n"}
{"title": "李君美夫妇挽诗二首 其一", "industry": "宋代", "author": "陆文圭", "content": "\n君家全盛日，父子佩金鱼。太母尝甘旨，曾孙列起居。荣华既消歇，忧患却乘除。执绋门生老，何堪数挽车。\n"}
{"title": "题芦雁屏", "industry": "宋代", "author": "洪迈", "content": "\n征鸿坐何事，天遣南北飞。萧然如旅人，无情自相依。孤苇吹欲折，秋风不胜威。冥冥一孤骞，空费弋者机。寒声落烟渚，相应不我违。嗟吾识此情，手纳空叹欷。安知丹青师，落笔乃庶向。画形孰不工，画意识者稀。他时因吾句，購此千金挥。\n"}
{"title": "临江仙二首 其一", "industry": "清代", "author": "刘永济", "content": "\n闻道东湖秋色好，吟筇懒上渔舟。旧游零落几沙鸥。红衣应有恨，碧水不流愁。一自津桥闻语鸟，琴尊犹此淹留。人生自断岂天谋。不成岸壑卧，终见鹿麋游。\n"}
{"title": "鹧鸪天 二零零一年元旦", "industry": "当代", "author": "蔡淑萍", "content": "\n闪闪霓虹映夜空，初开新纪一声钟。有根乡思挥难去，无影杞忧淡又浓。叹水阔，恨山重，此时寂寞与谁同？可怜前事方惊醒，今事依然在梦中。\n"}
{"title": "句", "industry": "元代", "author": "胡炳文", "content": "\n举头山苍然，一峰立云表。\n"}
{"title": "李粹伯侍御母夫人挽章", "industry": "宋代", "author": "吕祖谦", "content": "\n对仗峨冠日，鲸牙汹九渊。堂萱不改色，台柏故参天。共识吾君圣，今知此母贤。丁宁刘子□，□事一时编。\n"}
{"title": "春日途中五首", "industry": "宋代", "author": "项安世", "content": "\n破艇冲风去似疑，短篷经雨漏如筛。无端更著连宵雨，大似波神得厮欺。\n"}
{"title": "江上忆山居", "industry": "明代", "author": "道敷", "content": "\n忍置一茅舍，空闲丛竹傍。限归憎月闰，乞梦愿更长。草合深埋径，苔知自过墙。还怜挂瓢树，到日叶俱黄。\n"}
{"title": "和林城北唐阙特勒坟", "industry": "元代", "author": "陈宜甫", "content": "\n特勒魂飞已寂然，閒华落尽草芊芊。大唐碑碣秋风里，犹是开元二十年。\n"}
{"title": "冬夜范宪伯尧卿宅同许宪副子春得天字", "industry": "明代", "author": "谢榛", "content": "\n宦情与客思，岁暮共悠然。云暗春前树，山明雪后天。浮沉惟短褐，聚散几芳筵。莫惜今宵醉，相期动隔年。\n"}
{"title": "夜雨 其二", "industry": "清代", "author": "弘历", "content": "\n枕簟生寒杳漏壶，繁声惟觉厌庭梧。欲成假寐参疑信，知复今宵有梦无。\n"}
{"title": "登上封寺赠住持云庵", "industry": "清代", "author": "邓士锦", "content": "\n到此诸峰尽，一峰峰上峰。僧房听落叶，客梦到孤松。天近星辰大，壑深烟雾封。我来参叩罢，正派是南宗。\n"}
{"title": "古塞上曲七首 其四", "industry": "唐代", "author": "贯休", "content": "\n久雨始无尘，边声四散闻。浸河荒寨柱，吹角白头军。战马龁𦎬草，乌鸢识阵云。征人心力尽，枯骨更遭焚。\n"}
{"title": "寄苏戡", "industry": "清代", "author": "严复", "content": "\n江南一别今三载，书到樱花想未开。李白世人皆欲杀，陶潜吾驾固难回。诗应有子传家学，事去无端感霸才。满眼瞻乌方靡止，可能安稳卧淞隈。\n"}
{"title": "苏州杂咏", "industry": "清代", "author": "叶恭绰", "content": "\n景色琴川一溯回，虞山岚翠镜中开。寻常三宿能生恋，况复清风满石梅。\n"}
{"title": "歇后宰相", "industry": "宋代", "author": "金朋说", "content": "\n歇后诗人何志诚，自量心迹甚详明。世多觊窦穿窬者，对尔宁无愧赧情。\n"}
{"title": "月夜听僧智辉与李尔冲和平沙落雁操", "industry": "清代", "author": "章甫", "content": "\n步月访禅家，挥弦对碧纱。俨然来远雁，相与落平沙。著指频频印，关情故故斜。曲终尘俗洗，并不点些些。\n"}
{"title": "送索岭", "industry": "明代", "author": "唐胄", "content": "\n万里滇南道，驱驰当此危。榆瞻栽汉近，鸟俯落云迟。自怪乘风疾，旁惊叱驭痴。嗟来还独笑，莫遣鬓毛知。\n"}
{"title": "示黄冈长老二绝", "industry": "宋代", "author": "胡寅", "content": "\n归兴逢山便解颐，上人多思乞留诗。千若万壑经行处，他日烦师觅旧题。\n"}
{"title": "送立上人离天竺讲席往依虎丘禅院", "industry": "宋代", "author": "释行海", "content": "\n心对青灯作死灰，剑池山色思徘徊。顶初试笠应嫌重，教有招书己懒开。楚塞数行春雁转，吴天一片白云来。定回月在松头静，还上生公旧讲台。\n"}
{"title": "雪酒为孙司徒赋奉次涯翁先生", "industry": "明代", "author": "邵宝", "content": "\n玄酒曾闻侑大烹，酿来寒雪品尤清。也知承露能高致，须信藏冰为曲成。光动夜杯如有物，暖销春瓮本无声。相看莫谓人间味，一滴先天万古情。\n"}
{"title": "山中秋日", "industry": "明代", "author": "梁宪", "content": "\n寒山起暮岚，秋水寂空潭。一片繁华月，殷勤照草庵。呼童扫窗北，活酒出溪南。独醉枫林下，禅从何处参。\n"}
{"title": "与孤鹤翁夜坐活水草亭", "industry": "明代", "author": "庄昶", "content": "\n溪云把手共幽清，酒醒香茶罢复倾。可了百千馀柄话，岂朦三十五年情。月明草阁看横榻，风在江楼送打更。却忆白头王处士，几时同此共鸥盟。\n"}
{"title": "水际 其五", "industry": "宋代", "author": "韩淲", "content": "\n收卷残书拂案尘，花瓶初浸玉栀新。呼童问我煎茶椀，饭了人来一具陈。\n"}
{"title": "题林校书花严寺书窗", "industry": "唐代", "author": "孟郊", "content": "\n隐咏不誇俗，问禅徒净居。翻将白云字，寄向青莲书。拟古投松坐，就明开纸疏。昭昭南山景，独与心相如。\n"}
{"title": "题梅花赠赵雄叔", "industry": "清代", "author": "许南英", "content": "\n新凉一院乱秋虫，墨汁初浓烛影红。乘兴偶为梅写照，梦中惊起赵师雄。\n"}
{"title": "下皋俱乐亭扁 其四", "industry": "明代", "author": "黄仲昭", "content": "\n十年失脚走危途，天赋吾真半已芜。今日看山亭上坐，悠然始复见真吾。\n"}
{"title": "席上赋梅", "industry": "宋代", "author": "李处权", "content": "\n桃李何须续后开，芝兰胜韵许相陪。先春莫道无深意，调鼎方知有大才。南国正宜溪上路，故园长梦竹间台。骚人不为寻诗句，自爱幽芳特特来。\n"}
{"title": "过广陵访欧桢伯官舍", "industry": "明代", "author": "黎民表", "content": "\n玄草何如执戟郎，高斋终日坐清凉。燕台乍解双龙剑，汴水重游两鬓霜。久客岂堪闻落水，故人相见把垂杨。赋才寂寞谁能荐，犹愧含香入建章。\n"}
{"title": "哭亡见启祚四首 其四", "industry": "近代", "author": "谢龙升", "content": "\n凭空剜我心头肉，埋入荒郊土一抔。兄弟有情悲往返，终教拾尔骨同归。\n"}
{"title": "离乱后寄九峰和尚二首 其二", "industry": "唐代", "author": "贯休", "content": "\n萧洒复萧洒，松根独据梧。瀑冰吟次折，远烧坐来无。老𤣎寒披衲，孤云静入厨。不知知我否，已到不区区。\n"}
{"title": "同希先游石巩", "industry": "宋代", "author": "释德洪", "content": "\n良辰美景古难并，且趁身闲稻雨晴。鸟语猿歌留我在，水声山色益人清。得幽诗句聊题壁，遇好峰峦即住程。回首十年尘事里，与君今日梦魂惊。\n"}
{"title": "寄杨德润", "industry": "明代", "author": "佘翔", "content": "\n风流曾识洛阳才，一别长安梦几回。痛哭贾生书未上，反骚扬子赋堪裁。孟津水自龙门下，苦县山从鹿邑来。不识趋庭春酒熟，凭谁花下罄深杯。\n"}
{"title": "题董邦达摹宋马远潇湘八景图 其六 远浦归帆", "industry": "清代", "author": "弘历", "content": "\n辞将白帝诣君山，千里巴陵旦暮间。猿叫听猿劳不尽，风帆无恙只閒閒。\n"}
{"title": "长生观", "industry": "宋代", "author": "李焘", "content": "\n成家得将军，如越大夫蠡。功成拂衣去，智囊未叩底。\n"}
{"title": "禁中寓直梦游仙游寺", "industry": "唐代", "author": "白居易", "content": "\n西轩草诏暇，松竹深寂寂。月出清风来，忽似山中夕。\n\n因成西南梦，梦作游仙客。觉闻宫漏声，犹谓山泉滴。\n"}
{"title": "僧房夜坐", "industry": "宋代", "author": "郑思肖", "content": "\n说到死生处，令人羡出家。法身终不坏，浊世自无涯。梵夹金销字，经帘綵散花。拥炉待月上，溶雪煮春芽。\n"}
{"title": "病中", "industry": "近代", "author": "宋词", "content": "\n孤鸿飞旷野，秋水涨芙蕖。数月归书断，今生海誓虚。残灯补破缕，昏镜照长须。中酒重阳后，蓬蒿倒病躯。\n"}
{"title": "白纻辞 二", "industry": "南北朝", "author": "萧衍", "content": "\n纤腰袅袅不任衣。娇怨独立特为谁。赴曲君前未忍归。上声急调中心飞。\n"}
{"title": "春晚游鹤林寺寄使府诸公", "industry": "唐代", "author": "李涉", "content": "\n野寺寻花春已迟，背岩唯有两三枝。\n\n明朝携酒犹堪赏，为报春风且莫吹。\n"}
{"title": "咏怀堂故址", "industry": "清代", "author": "钱枚", "content": "\n璧月依然寂寞圆，飘零燕子小红笺。君王一唱无愁曲，赵鬼梅虫尽可怜。\n"}
{"title": "女寄生殇", "industry": "清代", "author": "张廷寿", "content": "\n弱质难延寿，空招紫玉魂。昙花惟有影，芝草本无根。宿雨浮朝雾，秋风淡夕暄。凄凉一盂饭，孤冢自黄昏。\n"}
{"title": "钱塘雨泊", "industry": "明代", "author": "郭第", "content": "\n一片迎潮雨，钱塘泊岸逢。烟明六和塔，云暗两高峰。茶熟篷窗火，香残野寺钟。湖头旧游路，湿翠想高松。\n"}
{"title": "冬晓登韬光禅院后山望晴雪", "industry": "清代", "author": "王锡", "content": "\n天地气严凝，出郭游人少。踏雪登山巅，凌虚纵远眺。万户炊烟迟，奇景湛清晓。竹折枝蒙密，松危势夭矫。足底多寒云，眼前绝飞鸟。风惊碧落间，日出扶桑表。千重越岫明，一带钱江小。百里纷皑皑，万象争皦皦。积素射晴霞，异光互回绕。目眩下高峰，冥蒙林壑杳。举首望精蓝，楼台俱缥缈。\n"}
{"title": "减字木兰花 题沧海楼三代诗钞", "industry": "当代", "author": "陈永正", "content": "\n纤尘沧海。三代平成心事在。万劫难消。一梦何曾异昨宵。至情文字。解道蒙庄知正味。想望幽光。残泪依然对夕阳。\n"}
{"title": "沁园春", "industry": "宋代", "author": "夏元鼎", "content": "\n敢隐默，不敢戏传，始以小词，庸谢雅意\n\n天下江山，无如甘露，多景楼前。有谪仙公子，依山傍水，结茅筑圃，花竹森然。四季风光，一生乐事，真个壶中别有天。亭台巧，一琴一鹤，泥絮心田。\n\n不须块坐参禅。也不要区区学挂冠。但对境无心，山林钟鼎，流行坎止，闹里偷闲。向上玄关，南辰北斗，昼夜璇玑炼火还。分明见，本来面目，不是游魂。\n"}
{"title": "水调歌头 湘佩属题《清惠堂遗印诗》", "industry": "清代", "author": "顾太清", "content": "\n香火岁时祭，湖水似臣心。清流不断，千年姓字列东林。未了生前遗憾，岂是先生力薄，无计破群阴。固有浩然气，天地是知音。二百载，方寸石，竟难沈。人间万事，忧喜得失古犹今。天道好还之理，旧物完璞不损，四字抵千金。永锡子孙福，世守此规箴。\n"}
{"title": "送前东阳于明府由鄂渚归故林", "industry": "唐代", "author": "许浑", "content": "\n结束征车换黑貂，灞西风雨正潇潇。茂陵久病书千卷，彭泽初归酒一瓢。帆背夕阳湓水阔，棹经沧海甑山遥。殷勤为谢南溪客，白首萤窗未见招。\n"}
{"title": "书应天寺壁", "industry": "宋代", "author": "张伯玉", "content": "\n城郭鏁山林，自无尘土侵。一峰来海上，高塔起天心。世路有盈缩，灵泉无浅深。使君今老矣，閒处得閒吟。\n"}
{"title": "沁园春", "industry": "宋代", "author": "刘将孙", "content": "\n十月雪堂，将归临皋，二客从坡。适薄暮得鱼，细鳞巨口，新霜脱叶，月步行歌。有客无肴，有肴无酒，如此风清月白何。归谋妇，得旧藏斗酒，重载婆娑。\n\n登虬踞虎嵯峨。更凭醉攀翻栖鹘窠。曾岁月几何，江流断岸，山川非昔，夜啸扪萝。孤鹤横江，羽衣入梦，应悟飞鸣昔我过。开户视，但寂寥四顾，万顷烟波。\n"}
{"title": "商妇词", "industry": "明代", "author": "胡奎", "content": "\n花时去贩茶，叶落未还家。寄声船上月，慎勿照琵琶。\n"}
{"title": "归宗山籁一百四首 其六十四", "industry": "明代", "author": "释函是", "content": "\n柳叶夏已长，稻花秋更齐。山门无一事，寻伴步西溪。老鹳认人惯，田鸡过午啼。村夫知雨至，指树觉天低。\n"}
{"title": "凝真宫", "industry": "宋代", "author": "薛如初", "content": "\n仙翁曾是便升真，灵迹千年事转新。碧洞峰前开紫府，清溪门外隔红尘。祥云瑞霭笼金殿，羽盖霓旌拥玉晨。今日胜游诚有遇，麻姑留我醉经春。\n"}
{"title": "秋晚四首 其一", "industry": "宋代", "author": "陆游", "content": "\n舂粳入甑香炊玉，压酒鸣槽滴碎珠。甲第朱门漫豪侈，山家风味定应无。\n"}
{"title": "留客住", "industry": "清代", "author": "汪东", "content": "\n镫花吐。怪佳占、宵来频见，果是音尘，相接朋簪欢聚。曲径来寻静石，草引幽步。况比兰亭多茂竹。爱清阴茅斋，正当佳处。乳瓯举。动隐隐瓶笙，茶烟微缕。还羡风神玉映，闲挥尘麈。怎向飙轮激电，再三催去。渐蓝凝眺回就枕，纸窗畔、绕枝怕有鹃诉。\n"}
{"title": "湘川新曲二首 其二", "industry": "唐代", "author": "杜易简", "content": "\n二八相招携，采菱渡前溪。弱腕随桡起，纤腰向舸低。自解看花笑，憎闻染竹啼。\n"}
{"title": "次韵敖侄书怀", "industry": "宋代", "author": "苏颂", "content": "\n传家累世奉遗经，窃禄清朝足代耕。虽是丹心比葵藿，其如黧貌点冠缨。时乎易失年加我，来者安知畏后生。戒饬尔曹惟道术，逢辰须用佐安平。\n"}
{"title": "洛阳春吟 其三", "industry": "宋代", "author": "邵雍", "content": "\n桃李花开人不窥，花时须是牡丹时。牡丹花发酒增价，夜半游人犹未归。\n"}
{"title": "春日离咏寄夫子 其二", "industry": "清代", "author": "冯畹", "content": "\n银烛斜临倦眼明，坐来转觉不胜情。忽然忆著相思句，正是销魂第一程。\n"}
{"title": "奉和山池", "industry": "南北朝", "author": "庾信", "content": "\n乐宫多暇豫，望苑暂回舆。鸣笳陵绝浪，飞盖历通渠。桂亭花未落，桐门叶半疏。荷风惊浴鸟，桥影聚行鱼。日落含山气，云归带雨余。\n"}
{"title": "人生几何行 其一", "industry": "宋代", "author": "释文珦", "content": "\n人生能几何，百年三万日。一半睡中消，馀寿或难必。钟鼎与轩裳，总是牢笼物。贪夫所甘心，宛转无由出。富贵者常劳，贫贱者常逸。所以箕山人，不为唐尧屈。\n"}
{"title": "岁寒杂咏", "industry": "宋代", "author": "钱时", "content": "\n弯弓稍稍舒双肘，圆竹频频运两骭。觅得养生书一卷，只留梁上不曾看。\n"}
{"title": "梦中作四首", "industry": "宋代", "author": "曹勋", "content": "\n八景云舆驾六龙，东方常御太和风。箫笳冉冉升黄道，冠剑重重拜木公。\n"}
{"title": "松窗用杜句为韵和以棋酒为意十首", "industry": "宋代", "author": "曹勋", "content": "\n诵公十妙语，便觉舒华年。意与境俱会，超凌心欲仙。\n"}
{"title": "汪司骥席上对菊", "industry": "明代", "author": "熊卓", "content": "\n锦席秋轩流客觞，阶除迟菊恋年芳。翠条苒苒初经雨，青蕊娟娟欲候霜。幸为分回供阒寂，空然别去梦寒香。小车如觅东溪路，古屋疏篱是醉乡。\n"}
{"title": "赠吕布衣", "industry": "明代", "author": "孙继皋", "content": "\n老随萍叶泛沧洲，曾佐莲花幕里筹。上坐谈兵空日月，名山采药自春秋。岳楼几醉仙人酒，齐舍休弹剑客缑。不以时违思辟谷，帷臣亦伴赤松游。\n"}
{"title": "见花发有思", "industry": "唐代", "author": "殷济", "content": "\n花未发，增所思，及见花开转益悲。花开未发尚有期，独我情怀未见时。\n"}
{"title": "题宁戚叩角图", "industry": "元代", "author": "刘鹗", "content": "\n月色夜轇轕，开门溪水明。天机閒始得，诗思静还生。柳影临流活，钟声傍夜清。频醒尘土梦，飞步欲登瀛。\n"}
{"title": "怀贤诗·冯太傅溥", "industry": "清代", "author": "徐元文", "content": "\n岳岳冯太傅，由来秉直伉。格心帷幄中，抗议岩廊上。两朝信贞笃，终以资弼亮。殷然去国心，矢谟一何壮。重谒属车尘，输忠永不忘。\n"}
{"title": "镜湖西南有山曰外山民某氏居之其居少西小潭", "industry": "宋代", "author": "陆游", "content": "\n汉东九十九重冈，武都九十九脉泉，岂如君家环翠阜，小潭佩玦声锵然。我欲从君乞庵地，开轩下看泉中天。金丹九转太多事，服水自可追飞仙。云孙相遇不相识，笑问尘世今何年。掬泉弄月清啸罢，却折玉井秋风莲。\n"}
{"title": "梅花 十四", "industry": "元代", "author": "王冕", "content": "\n面墨已无情，岂但心如夷？昨宵疏影横，空山半窗月。\n"}
{"title": "道中戏成", "industry": "宋代", "author": "杜范", "content": "\n造物人言是小儿，偶然赵样与儿嬉。不过几块粗顽石，博得人夸几个奇。\n"}
{"title": "戊辰元旦", "industry": "近代", "author": "方鹤斋", "content": "\n残冬频岁警烽烟，寒久方知春可怜。顺世不如长乐老，偷安且过太平年。梅花得信有南北，柏叶浇诗无后先。转盼遨头风物好，卖文还蓄买花钱。\n"}
{"title": "赐河南巡抚雅尔图回任", "industry": "清代", "author": "弘历", "content": "\n鸣珂辞魏阙，回辔指中州。借尔丹诚罄，俾予恺泽流。农桑图治本，保障为民谋。敷政何居要，端惟不竞絿。\n"}
{"title": "四字书窗以印实相 其二 观", "industry": "宋代", "author": "释印肃", "content": "\n佳乘两口草标头，共见同看水牯牛。昨夜牧人无被盖，今朝犹笑道无求。\n"}
{"title": "辞家庙", "industry": "宋代", "author": "赵淮", "content": "\n祖父有功王室，德泽沾及子孙。今淮计穷被执，誓以一死报君。刀锯置之不问，万折忠义常存。急告先灵速引，庶几不辱家门。\n"}
{"title": "登戏马台", "industry": "清代", "author": "陈燮", "content": "\n衣锦何年戏马回，巃嵷怪石拥荒台。重阳风雨思高会，西楚山川出霸才。浩荡秋原看鹿走，苍茫战垒见花开。阮生一掬英雄泪，广武吟成迥自哀。\n"}
{"title": "偶成", "industry": "近代", "author": "朱帆", "content": "\n野书闲墨醉淋漓，游戏文章不入时。自叹才低如酒量，壶边常有待敲诗。\n"}
{"title": "和杨十七伤苏子美", "industry": "宋代", "author": "刘攽", "content": "\n苏君在朝素机警，气排青云力扛鼎。鹓鸿遇风鄙巢栖，骐骥得涂嗤坎井。千金置酒宴长夜，锦绣照烂丝篁静。明珠盈车谤随起，白巾还家酒未醒。翟公署门宾客改，魏牟去阙江湖永。濯缨渔父唱沧浪，结庐陶令依人境。时浮扁舟就什一，出从数骑非造请。穷途诗语尤慨慷，暮年笔法加豪逞。霜凋兰蕙不待老，一世欢悲竟俄顷。遗书犹缺茂陵求，卜宅乍许要离并。生平相望不相接，凛凛气概吾能省。川流既逝安可回，骏骨虽买何由骋。知君金石尝定交，末路人琴俱不幸。大招无复修门期，怀旧邈与山阳等。\n"}
{"title": "钗头凤 春思", "industry": "元代", "author": "张可久", "content": "\n红云岛。黄鹂晓。关情又是春归了。愁如织。娇无力。恨花填曲，怨感吹笛。惜惜。\n"}
{"title": "同孙推官迪李郎中钧督役河上叙怀三首 其一", "industry": "宋代", "author": "刘挚", "content": "\n时哉风物媚郊原，无赖禽声对客喧。山色带烟屏依汉，春阳凝日浪浮坤。河功田利兹为重，士贱民劳岂足论。仙老不妨持道气，朝餐华景望朝暾。\n"}
{"title": "题洪元质墨竹", "industry": "明代", "author": "林弼", "content": "\n今代画竹称妙绝，李公息斋赵松雪。天风吹墨落人间，一幅千金香未灭。今君笔势清且扬，直与二公相颉颃。千林露滴翠葆湿，万竿风拂琅玕长。山斋昼閒快一睹，错落篆籀犹遗古。凤凰飞去苍梧云，鹧鸪啼破黄陵雨。人言无声胜有声，画思何如诗思清。冯君为我写梅雪，岁寒结此泉石盟。\n"}
{"title": "杂赋", "industry": "宋代", "author": "陆游", "content": "\n终日才堪米一升，生涯略似草庵僧。湿薪不管晨炊晚，留得松肪代夜灯。\n"}
{"title": "次韵倪巨济诗换怪石", "industry": "宋代", "author": "李若水", "content": "\n纷纷儿辈只轻肥，不爱笼烟小黛眉。唯有幽人负高韵，为怜奇物直新诗。尘埃不染溪山梦，冠盖政妨麋鹿姿。何日茅檐列千嶂，倚藜细看碧参差。\n"}
{"title": "为程毅斋先生画山水 其二", "industry": "清代", "author": "邵梅臣", "content": "\n秋树几枝瘦，秋山一角青。乱泉流竹径，深翠结茅亭。沽酒船能到，寻花路再经。何人横吹笛，却有白鸥听。\n"}
{"title": "颂古九十八首", "industry": "宋代", "author": "释印肃", "content": "\n本自一身光天，妄认虚空捏怪。智者无欠无余，愚者轮劫还债。\n"}
{"title": "有感", "industry": "清代", "author": "史济庄", "content": "\n故园重返慨沧桑，屈指虚抛驹隙光。多病常教翻药谱，壮心降尽弃文章。梦魂萦绕牵南国，身世提撕累北堂。翘首云天秋色里，飞鸿万里意苍茫。\n"}
{"title": "子夜歌二首 其二", "industry": "南北朝", "author": "萧衍", "content": "\n朝日照绮窗，光风动纨罗。巧笑茜两犀，美目扬双蛾。\n"}
{"title": "怀古堂前小梅渐开四首", "industry": "宋代", "author": "杨万里", "content": "\n随意行穿翠筱林，暗香撩我独开心。遥看小朵不胜好，走近寒梢无处寻，未吐谁知肤底雪，半开犹护蕊头金，老来嬾去浑无绪，奈此南枝索苦吟。\n"}
{"title": "偈颂一百六十九首 其一三五", "industry": "宋代", "author": "释智朋", "content": "\n爱圣憎凡，蜗牛上壁。凡圣情尽，独鹤下田。向外驰求，乡关转远。百尺竿头进得一步，脚跟下正好一锥。如是我闻，一时佛在。\n"}
{"title": "得何明府京中书四首 其二", "industry": "明代", "author": "卢龙云", "content": "\n畿南何地不耕桑，水旱相仍入奏章。捧檄知君趋熟道，定多奇策慰壶浆。\n"}
{"title": "幺篇 其四", "industry": "元代", "author": "白朴", "content": "\n劝酒佳人擎金盏，当歌者款撒香檀。歌罢喧喧笑语繁，夜将阑，画烛银光灿。\n"}
{"title": "秋夜写怀", "industry": "明代", "author": "张天赋", "content": "\n云从何处起蛟龙，灵物无拘六合通。邹鲁正逢嘉会里，唐虞原在泰和中。六经灏灏都糟粕，一敬惺惺是主翁。我有好怀歌不尽，天风吹月上梧桐。\n"}
{"title": "佛手柑 其十六", "industry": "明代", "author": "屈大均", "content": "\n枝低难坠折，倒挂每成窠。玉爱磨莹细，沙愁损点多。指长时屈曲，情剧日摩挲。小亦瞿昙拇，参差出短柯。\n"}
{"title": "玲珑四犯", "industry": "宋代", "author": "翁元龙", "content": "\n窗外啼莺，报数日西园，花事都空。绣屋专房，姚魏渐邀新宠。葱翠试剪春畦，羞对酒、夜寒犹重。误暗期、绿架香洞。月黯小阶云冻。\n\n算春将揽邮亭鞚。柳成圈、记人迎送。蜀魂怨染岩花色，泥径红成陇。楼上半揭画帘，料看雨、玉笙寒拥。怕骤晴，无事消遣，日长清梦。\n"}
{"title": "春晚五首", "industry": "宋代", "author": "曹勋", "content": "\n杨柳密栽烟外缕，丁香娇结雨中愁。细推物理何能理，且作东风烂熳游。\n"}
{"title": "平胡", "industry": "唐代", "author": "李隆基", "content": "\n杂虏忽猖狂，无何敢乱常。羽书朝继入，烽火夜相望。\n\n将出凶门勇，兵因死地强。蒙轮皆突骑，按剑尽鹰扬。\n\n鼓角雄山野，龙蛇入战场。流膏润沙漠，溅血染锋铓。\n\n雾扫清玄塞，云开静朔方。武功今已立，文德愧前王。\n"}
{"title": "大江西上曲/念奴娇", "industry": "宋代", "author": "戴复古", "content": "\n大江西去，郁孤台八境，人间图画。地涌千峰摇翠浪，两派玉虹如泻。弹压江山，品题风月，四海今王谢。风流人物，如公一世雄也。一片忧国丹心，弹丝吹笛，未必能陶写。西北风尘方澒洞，宰相闲归绿野。月斧争鸣，风斤运巧，不用修亭榭。紫枢黄阁，要公整顿天下。\n"}
{"title": "七夕宿天堂寺", "industry": "明代", "author": "刘炳", "content": "\n西风吹梦宿僧堂，谁遣黄金布地装。万叶宝灯秋弄影，九重珠塔夜浮光。天连象阙星辰湿，云护龙宫雨露凉。门外三车何必问，大千身色两俱忘。\n"}
{"title": "沁园春·十八年间", "industry": "宋代", "author": "刘辰翁", "content": "\n十八年间，黄公垆下，崔九堂前。叹人生何似，飘花陌上，妾身难托，卖镜桥边。隔幔云深，绕梁声彻，不负杨枝旧日传。主人好，但留髡一石，空恼彭宣。不因浩叹明年。也不为青衫怆四筵。念故人何在，旧游如梦，清风明月，野草荒田。俯仰无情，高歌有恨，四壁萧条久绝弦。秋江晚，但一声河满，我自潸然。\n"}
{"title": "即事", "industry": "清代", "author": "弘历", "content": "\n转漕来南方，以诏卿士禄。讵止赡仕者，流通逮比屋。太仓陈相因，因缘窃馈伏。昨岁兼偏灾，致涌廛间谷。爰贷两年糈，连延出囷鹿。一以清仓储，一以平市鬻。诏下才数日，歉岁如大熟。米价日以贱，穷民乐鼓腹。黠者变其言，谓须筹盈缩。目前虽暂快，明年贵仍速。况此奸侩计，将尽籴官粟。贱籴复贵粜，三倍饱其欲。官曹俸糈入，家室赖以育。今卖鲜利息，后买艰升斛。是谓恩支米，官祸商之福。我闻为长吁，畴咨当手束。愤懑无良方，孟子昔诵读。每人而悦之，惟日亦不足。\n"}
{"title": "市桥道中四首", "industry": "明代", "author": "湛若水", "content": "\n树杪鸠鸣雨霁，稻畦秧送风凉。欲采楚襟香草，已辞越橐难将。\n"}
{"title": "古槐歌为帷园先生赋", "industry": "清代", "author": "茹纶常", "content": "\n我爱古槐如古松，蚴蟉诘屈真虬龙。更爱古槐如古柏，霜皮黛色凝青铜。屯云溜雨三百载，夭矫势欲争天风。长夏森森拥秋气，横空倒疑饮涧虹。入门见者惊突兀，幽荫有若深山中。主人继述先泽远，水源木本将无同。灵星之精相率赋，一时风雅矜词雄。浚冲彦升皆其选，鸿篇勒石声摩空。我来不啻游槐市，刻鹄雕虫惭未工。羡翁堂上何矍铄，羡翁阶下何青葱。得非亦效庾肩吾之服槐实，遂令颜发还如童。他年自应方双瞳，呜呼槐兮，婆娑偃蹇于墙东。日与幽人逸士相遭逢，更千百岁无终穷。\n"}
{"title": "因事过杭湖边小坐", "industry": "当代", "author": "吴金水", "content": "\n骄阳烤得岸花愁，水槛临风汗亦流。西子湖如西子怒，容颜虽美不堪留。\n"}
{"title": "云若筑室颜曰寄斋索诗为赋此", "industry": "清代", "author": "张象津", "content": "\n风轮转大千，一尘缘飞坠。坱然升降中，生物息相吹。遐睇尽寰宇，俯仰缅身世。稊粟落大瀛，狭钜两不异。形骸寄须臾，况又寄所寄。彼哉愦愦者，瑶璇起平地。所居仅容膝，胡为劳远致。深谋裕千载，展转无终既。会见瓦砾场，离离长秋穗。始藏孟尝君，终下雍门泪。爰有达生人，空洞无物累。一室羲皇前，嗒焉齐醒醉。而以寄名斋，谓与斋相值。有寄即有归，若归于何庇。君言归何有，神马意为辔。当其意尽时，万缘风云彗。寄无归亦无，言寄乃非伪。人事渺无穷，纷营无愚智。道术亦各出，深岩难拟议。孰为楚庄周，孰为鲁展季。援笔为赋此，略见山枢意。后来者谁与，勿谓斯言戏。\n"}
{"title": "寿洪水部", "industry": "明代", "author": "屈大均", "content": "\n翠华当日驻崧台，君作曹郎已见才。天为祖宗留大老，人从烟水得深杯。花争作菂穿桥出，鸟喜收香入户来。龙马精神谁得似，七旬今正离珠胎。\n"}
{"title": "渡汉五首 其三", "industry": "明代", "author": "李梦阳", "content": "\n于心怀佳山，背之每自顾。相逢鲜久要，那得不念故。塞翁罔忧马，马归人始悟。游女非召南，千年没贞素。\n"}
{"title": "水仙庙鼓吹曲四首", "industry": "宋代", "author": "周文璞", "content": "\n云冥冥，雷阗阗。横玉转，流珠乾。灵龟入我梦，谓君当旋。既穷海壖之炎天，当饮山中之流泉。\n"}
{"title": "口号", "industry": "清代", "author": "周馨桂", "content": "\n前贤深敬惟桑梓，此日其如不可居。欲把一竿沧海去，茫茫何处钓鲸鱼。\n"}
{"title": "野兴", "industry": "宋代", "author": "陆游", "content": "\n楼兰勋业竟悠悠，聊作人间汗漫游。半谷云霞丹灶熟，一天雷雨剑池秋。徜徉药市经旬醉，问讯巢仙数夕留。却过故庐应一叹，岸边犹系采菱舟。\n"}
{"title": "依韵奉和司徒侍中八月十九日赏菊", "industry": "宋代", "author": "强至", "content": "\n秋风生意众怜迟，一旦先开岂足悲。无髻竞分浓蕊插，有襟聊对细香披。闰催虽隔重阳月，节去犹胜十日时。不比无名閒草木，早蒙造化只堪嗤。\n"}
{"title": "示儿 其二", "industry": "明代", "author": "陈献章", "content": "\n门前宾客偶相投，忽忽浮生五十优。君贵我贫俱是分，敢将丘壑傲王侯。\n"}
{"title": "王继学廉使迁南台侍史诗以贺之", "industry": "元代", "author": "张翥", "content": "\n天上归来锦作袍，几陪春色醉仙桃。银河有路惟通鹊，碧海无山不戴鳌。卿月又临仙掌动，客星偏傍钓台高。广陵此去金陵近，拟拂尘埃望节旄。\n"}
{"title": "宫词 其三十九", "industry": "宋代", "author": "张公庠", "content": "\n天语放朝春雨急，浓云偏傍禁城低。喧呼万马争归路，落絮飞花半作泥。\n"}
{"title": "挽徐季彊表弟", "industry": "近代", "author": "郁曼陀", "content": "\n十年心事付飘蓬，英气全销簿领中。文武道从今夜尽，流亡人报本州空。临风枉把延陵剑，射日争弯后羿弓。煮豆燃萁同一烬，遑将得失论鸡虫。\n"}
{"title": "丁亥元日二首", "industry": "宋代", "author": "方回", "content": "\n元日如常日，閒人更老人。后杯真寿酒，便服胜朝绅。何物称三品，今朝过六旬。候门怜稚子，莫放杏梢春。\n"}
{"title": "哭安其大兄四首 其三", "industry": "清代", "author": "孙元衡", "content": "\n大抵百年争一瞬，髯翁留得好仪形。德柔似惠堪为诔，言慎如金可勒铭。书鬼昔徒闻李贺，酒星今不认刘伶。反真须信为人苦，那向篇章咏鹡鸰！\n"}
{"title": "代征人妻喜夫还", "industry": "唐代", "author": "梁锽", "content": "\n征夫走马发渔阳，少妇含娇开洞房。千日废台还挂镜，\n\n数年尘面再新妆。春风喜出今朝户，明月虚眠昨夜床。\n\n莫道幽闺书信隔，还衣总是旧时香。\n"}
{"title": "抚迹", "industry": "明代", "author": "陶安", "content": "\n鹦鹉洲边送夕晖，长江上下万重矶。元之暂寓黄州别，陶令拟从彭泽归。客里风霜催易老，山中猿鹤怨相违。青绫被上天香在，数载银灯照紫薇。\n"}
{"title": "寅夫惠教游鼓山四诗细读如在屴崱杖屦间想像追和用坚重游之约四首 其一", "industry": "元代", "author": "程钜夫", "content": "\n城市林泉隔几关，半生幽兴欠闽山。久闻屴崱高寒处，一望蓬莱缥缈间。有约同看红日上，无端独占白云间。锦囊收拾奇观了，物色分留肯破悭。\n"}
{"title": "畏人", "industry": "唐代", "author": "杜甫", "content": "\n早花随处发，春鸟异方啼。万里清江上，三年落日低。\n\n畏人成小筑，褊性合幽栖。门径从榛草，无心走马蹄。\n"}
{"title": "郝泽民主簿赠诗次韵二首", "industry": "宋代", "author": "陈造", "content": "\n夫君糠秕视钱神，诗逼黄初论借秦。义概咸推天下士，簿曹聊见宰官身。茶香延客自不饱，书币踵门谁可人。从古功名多晚节，相逢双鬓未妨新。\n"}
{"title": "读杜白二集", "industry": "清代", "author": "叶舒璐", "content": "\n子美千间厦，香山万里裘。迥殊魏晋士，熟醉但身谋。\n"}
{"title": "句", "industry": "宋代", "author": "钟炤之", "content": "\n霖作商岩雨，薰来舜殿风。\n"}
{"title": "成都萧寺度腊邓事示彦威侄二首", "industry": "宋代", "author": "程公许", "content": "\n掣电光阴不可追，回头四十九年非。万缘勘破姑随顺，至道精探识指归。感慨未有忘世虑，因循深恐悮时机。寒窗细话经纶策，来岁昕迁为发挥。\n"}
{"title": "偈颂一百一十七首 其三十五", "industry": "宋代", "author": "释绍昙", "content": "\n簸弄乾坤，灵蛇在掌。露刃含霜，阿谁近傍。歼厥渠魁未得时，蛰龙护匣牢收抗。还他道地，剑州与太阿无两样。携来剪月亭前，共聚五湖禅流，拭目纵观，连声称赏。\n"}
{"title": "元日都门看早朝二首", "industry": "明代", "author": "王稚登", "content": "\n春日满皇都，春云乍有无。五更齐玉佩，万户共桃符。天出临轩语，山当绕殿呼。欲知王会礼，先问汉鸿胪。¤\n"}
{"title": "偈颂一百五十首 其四十一", "industry": "宋代", "author": "释心月", "content": "\n跛跛挈挈，列列𦩘𦩘。跛跛挈挈处，匙挑不上。列列𦩘𦩘时，炎天散雪。十有二年，来住此地，杨岐家风，未曾漏泄。今漏泄，秤锤元是一团铁。\n"}
{"title": "送程相音返关中为尊人朴庵先生寿 其二", "industry": "明代", "author": "屈大均", "content": "\n一樽相送五仙城，鸿雁南来尔北征。越鸟解催归计早，岭梅不笑客装轻。秦多气概诗无敌，汉少关河事已平。华下故人知好在，教同葛氏记西京。\n"}
{"title": "得成都诸友书劝少留嘉阳戏作", "industry": "宋代", "author": "陆游", "content": "\n一坐五十日，痴顽良可哀。新凉为醉地，少讼作慵媒。市柳风烟惨，汀苹岁月催。远官从漫浪，垂老嬾低回。\n"}
{"title": "腊月十四日雨", "industry": "宋代", "author": "陆游", "content": "\n岁晚深居嬾出游，小窗终日寄悠悠。雨声到枕助诗律，花气袭衣生客愁。残齿不堪添臲卼，瘦肩转复觉飕飀。春前一雪犹关念，安得琼瑶积瓦沟。\n"}
{"title": "贺新郎（夏）", "industry": "宋代", "author": "赵善扛", "content": "\n昼永重帘卷。乍池塘、一番过雨，芰荷初展。竹引新梢半含粉，绿阴扶疏满院。过花絮、蝶稀蜂懒。窗户沉沉人不到，伴清幽、时有流莺啭。凝思久，意何限。\n\n玉钗坠枕风鬟颤。湛虚堂、壶冰莹彻，簟波零乱。自是仙姿清无暑，月影空垂素扇。破午睡、香销馀篆。一枕湖山千里梦，正白蘋烟棹归来晚。云弄碧，楚天远。\n"}
{"title": "螃蟹", "industry": "清代", "author": "许南英", "content": "\n公子无肠者，如何腹一团？满身皆甲胄，多足转蹒跚。罪尔横行甚，法宜支解完！持螯开毕瓮，一笑问州官。\n"}
{"title": "秋日过吴侃幽居", "industry": "宋代", "author": "赵湘", "content": "\n掩门多径草，凉气动疏林。细雨经烟尽，微阳到菊深。话诗无鸟过，试茗有僧寻。欲去还留宿，窗边月照琴。\n"}
{"title": "送白廷臣知崇仁", "industry": "明代", "author": "王鏊", "content": "\n暗里朱衣未足凭，夜窗老眼雾层层。长才自信工穿叶，短棹还思过采菱。百里封疆看小试，十年乡榜忆同登。司徒事业君家事，继美无言尚未能。\n"}
{"title": "河传 隋堤", "industry": "清代", "author": "沈榛", "content": "\n容与。江浦。隋堤深处。碧水依然。落花如雨。炀帝歌舞三千。闲游携绛仙。黄鹂宛转垂杨老。琼花好。忽失西京道。悲怀肠断，昔人永绝迷楼。恨扬州。\n"}
{"title": "【双调】夜行船_酒病花愁何", "industry": "元代", "author": "马致远", "content": "\n酒病花愁何日彻，劣冤家省可里随斜。见气顺的心疼，脾和的眼热，休没前程外人行言说。【幺】但有半米儿亏伊天觑者，图个甚意断恩绝。你既不弃旧怜新，休想我等闲心趄，合受这场抛撇。【鸳鸯煞】据他有魂灵宜赛多情社，俺心合受这相思业。牵惹情杯，愁恨千叠，唱道但得半米儿有担擎底九千纸教天赦。怕有半米儿心别，教不出的房门化做血。\n"}
{"title": "过三归台", "industry": "明代", "author": "卢龙云", "content": "\n空郊立马久徘徊，相国曾称天下才。一笑功名终小器，万年凄寂只荒台。樵苏晚傍牛羊下，禾黍争喧鸟雀来。书社不知谁是主，夕阳萧索转堪哀。\n"}
{"title": "寄宋明府", "industry": "唐代", "author": "黄滔", "content": "\n北阙秋期南国身，重关烟月五溪云。\n\n风蝉已有数声急，赖在陶家柳下闻。\n"}
{"title": "书紫荆关龙华铺壁二首 其一", "industry": "明代", "author": "田登", "content": "\n溪云初起山围带，寒雨斜飞风络丝。猿鹤不谙尘俗共，惊闻人语上高枝。\n"}
{"title": "高阳台 观女伶", "industry": "清代", "author": "曹尔堪", "content": "\n莺舌新调，鸦鬟犹亸，湘裙欲整还拖。懒散心情，朝来愁画双蛾。绣帘风约摇桦烛，对菱花、倦眼生波。尽娇憨，动人些子，元不争多。魂消一曲清歌却，似曾相识，争奈伊何影，好难描、空劳石黛三螺。灯前小立，红妆换笑还嗔，唤弟称哥。暗相怜，纤腰无力，又著蛮靴。\n"}
{"title": "客思", "industry": "明代", "author": "江源", "content": "\n奔走云中路，淹留客邸秋。此身千里外，归梦五更头。朔吹淩衰鬓，清霜拂弊裘。家书浑欲寄，只恐雁沈浮。\n"}
{"title": "庚午元日作 其二", "industry": "明代", "author": "屈大均", "content": "\n岁朝频献万年觞，令节三元此日长。夜半已知周正朔，年深犹记鲁春王。白头金胜来瑶水，素手椒花出洞房。作颂更同刘氏妇，慈容相映有馀光。\n"}
{"title": "邀同社十七人游灵岩天台次前韵呈潘刘", "industry": "宋代", "author": "陈宓", "content": "\n凌晨避暑作清游，烈日方中{忄双}玉楼。石刻俨如元佑日，榜题犹带有唐秋。二三弟侄皆同志，十一宾朋尽胜流。共侍潘刘两夫子，夕阳归路语难休。\n"}
{"title": "水龙吟 苏联以人造卫星载犬升太空，史所未有，赋纪其事", "industry": "近代", "author": "赵尊岳", "content": "\n素娥青女年年，叫开阊阖惊初见。云居帝所，碧天沧海，一痕涌现。不是欃枪，却携斗柄，流光如练。数唐尧十日，文殊七曜，居诸外，真非幻。休道罡风吹尽，底天工待人驱遣。雌霓划破，玉虬安驾，涵虚奔电。何况今朝，飞仙信有，淮南鸡犬。称平生意气，干霄拔宅，运璇玑转。\n"}
{"title": "葛赠公专祠诗 其二", "industry": "明代", "author": "董其昌", "content": "\n左掖高名自象贤，共言表海太公先。迹因不朽堪千古，知有无涯足大年。蘋藻并随洙水荐，丹砂或化稚川玄。辽城何日归来鹤，宁待招魂宋玉篇。\n"}
{"title": "拟唐人四时宫词二十首次官汝清韵 其一 春词", "industry": "明代", "author": "江源", "content": "\n一春翠辇不曾过，敢恨青娥皓齿歌。丹凤不传天上信，九重安否近如何。\n"}
{"title": "壬申春余月下浣夜梦", "industry": "明代", "author": "戚继光", "content": "\n使君少负九州名，开府天津近帝城。六博似知忧国意，一轮红日掌中擎。\n"}
{"title": "宋景濂承旨致仕还金华 其一", "industry": "明代", "author": "汪广洋", "content": "\n力操铅椠代櫜鞬，赞翊无如子独贤。璧水屡游来后学，瀛洲高步领群仙。乞归际遇明良日，近侍从容二十年。况有儿孙能继武，凤凰池上羽毛鲜。\n"}
{"title": "赠陆侍御腾远", "industry": "明代", "author": "潘希曾", "content": "\n陆海才无敌，滁山盖偶倾。龙蟠云里敕，骢避道傍行。襟抱三江迥，冰霜六月清。经邦资数马，求友愿迁莺。吊古欧亭胜，观风范辔轻。重闻西涧咏，又动北辕情。闵雨方今日，为霖待老成。咨诹劳使节，献纳重台评。愠解薰风好，行经梓里荣。螭坳簪笔处，翘首五云晴。\n"}
{"title": "游金精山", "industry": "宋代", "author": "黎宙", "content": "\n不到金精久，山空花自香。殿梁唐岁月，石鼓汉文章。洞杳多云气，崖高易夕阳。酌泉消世虑，吾亦正徜徉。\n"}
{"title": "失题", "industry": "宋代", "author": "李流谦", "content": "\n身长七尺面一尺，眼若电光鬓若棘。腰间大羽不妄发，长空弦落鸟随踣。汉家夫子方少年，东平月窟西酒泉。不须武阳兵十万，不用都尉卒五千。愿得君王一寸铁，断取楼兰献北阙。笑提金印归去来，五湖茫茫波浸月。\n"}
{"title": "对后园梅花简示诸公", "industry": "元代", "author": "耶律铸", "content": "\n莫讶冷姿浑是雪，若存花态即非梅。灵根岂受寒拘束，直把阳和竟挽回。\n"}
{"title": "呈竹轩张史君二首 其一", "industry": "宋代", "author": "王迈", "content": "\n竹轩治郡政成时，却值王孙庆玉墀。无吏下乡民点塔，捐田入学士砻碑。平反阴德堪娱母，清白家风更课儿。见说元宵灯不放，为他百姓惜膏脂。\n"}
{"title": "次韵孙翊尉", "industry": "宋代", "author": "李石", "content": "\n刍狗分明迹已陈，凿开七窍是天真。低枝斥鷃从渠笑，深水蛟龙得自神。\n"}
{"title": "踏莎行", "industry": "元代", "author": "刘志渊", "content": "\n寂淡忘机，恬然养拙。些儿妙处人难别。冥冥杳杳涤神珠，昏昏默默开心月。万劫云收，一天朗彻。清明净体如冰雪。不增不减显圆成，惺惺洒洒无生灭。\n"}
{"title": "初夏戏题", "industry": "唐代", "author": "徐夤", "content": "\n长养薰风拂晓吹，渐开荷芰落蔷薇。\n\n青虫也学庄周梦，化作南园蛱蝶飞。\n\n"}
{"title": "寄题鹿伯可见一堂", "industry": "宋代", "author": "范成大", "content": "\n生来于君一岁长，决去愧我三年迟。今世谁不落第二，著鞭尚续堂中诗。\n"}
{"title": "送杨参议三首 其二 分韵得露字", "industry": "明代", "author": "薛瑄", "content": "\n林木生凉飙，皋兰被清露。念子三川行，正值九秋暮。天空一雁翔，江远孤舟骛。旬宣有佳兴，载咏甘棠句。\n"}
{"title": "梅花", "industry": "宋代", "author": "葛天民", "content": "\n寄远含芳别陇头，胡沙漠漠去无休。谁招青冢千年魄，散作黄昏万斛愁。画角霜清肠屡断，花光墨淡影空留。年年最忆前村夜，一段孤明雪亦羞。\n"}
{"title": "昆崙山", "industry": "明代", "author": "张诩", "content": "\n名山独推昆崙尊，此山何缘名昆崙。层峦叠巘杳神境，桃花流水通仙源。天路险绝樵采稀，时有好事来攀援。一怀仙李辄迷路，灵踪变幻不可言。\n"}
{"title": "有感五首 其五", "industry": "明代", "author": "薛瑄", "content": "\n禁闼知无补，江山敢惮劳。运粮民力困，讨贼将心骄。围解人饥死，蛮穷县劫烧。贪官能致乱，选牧望天朝。\n"}
{"title": "金缕曲四首 其一", "industry": "清代", "author": "吴藻", "content": "\n一唱伤心曲。古今来、才原妨命，慧难修福。见说玉楼词赋手，偶向软红托足。回首处、山丘华屋。目断湘江云万叠，泪斑斑，不到千竿竹。歌楚些，放声哭。秦嘉逝矣悲徐淑。不如它、寻常燕子，双飞双宿。自是文章知己感，岂为天寒幽独。愿长茂、女贞花木。留得大家椽笔在，辑仙郎、遗稿联吟轴。彤管吏，更须续。\n"}
{"title": "次韵子绍秋热望", "industry": "宋代", "author": "周紫芝", "content": "\n我欲蓐收回老火，乞雨天公殊未可。忍饥但复念壁立，回首谁能看甑堕。天将夜雨送秋来，可近书檠吾已惰。耕犁泽泽水涓涓，归买一廛犹不果。老翁何日在田间，君上青云应记我。\n"}
{"title": "寄家中诸兄弟十首 其五", "industry": "明代", "author": "郭之奇", "content": "\n天伦乐事在诗书，未足三冬向五车。比似怡怡相对日，弟疑兄质莫群居。\n"}
{"title": "题十二月人物画册 其二十三 十二月", "industry": "清代", "author": "弘历", "content": "\n温室重闱暖气匀，党家冬日是三春。寄言烹雪陶居士，漫傲销金帐里人。\n"}
{"title": "小楼", "industry": "明代", "author": "李云龙", "content": "\n小楼秋水上，一榻俯南天。九月闻边雁，千林带暮蝉。云流古堞外，木落苍波前。幽客一何事，长谣向紫烟。\n"}
{"title": "吊白居易", "industry": "唐代", "author": "李忱", "content": "\n缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。\n"}
{"title": "郴江百咏并序·崇毅寺", "industry": "宋代", "author": "阮阅", "content": "\n城外招提竹隐门，更无一点利名尘。蒲团纸帐松窗下，却有安禅藏卷人。\n"}
{"title": "再和暮春", "industry": "宋代", "author": "苏颂", "content": "\n黄莺初啭燕新还，林馆清虚景未阑。瓮拨金膏倾腊脚，封开绿绢试春团。条风吹笋苞犹嫩，谷雨催花色渐乾。若待休间频宴集，牵拘人事恐多般。\n"}
{"title": "戏题", "industry": "宋代", "author": "李洪", "content": "\n多病闭门懒出，避喧终日高眠。惟可以君命竹，安能以兄事钱。\n"}
{"title": "过宝应", "industry": "明代", "author": "沈守正", "content": "\n扁舟遥指草萋迷，宝应城头乌渐啼。胜事不离浓柳外，客情都在落霞西。沙横白月连天远，岸没芦花拂浪低。北燕南鸿终日过，怜予去住未安栖。\n"}
{"title": "过高台寺", "industry": "宋代", "author": "张栻", "content": "\n著屋悬崖畔，开窗叠嶂秋。半攲云榭冷，不断石泉流。茗椀味能永，竹风声更幽。平生版庵老，得句似汤休。\n"}
{"title": "梦回", "industry": "宋代", "author": "陆游", "content": "\n病骨便衾暖，羁怀怯梦回。钟残灯烬落，香冷雨声来。老抱忧时志，狂非济世材。明朝入冬假，烧兔荐新醅。\n"}
{"title": "吉老手刃凶人为母报仇诗以纪之", "industry": "宋代", "author": "喻良能", "content": "\n卧冰叱驭全忠孝，王氏多贤今古同。公乎孝行惊创见，落落岂特汉晋风。凶人夜半发丘陇，敢尔残暴不畏公。古来刃仇不共天，痛贯肝膂何时穷。刳心设祭久自许，何况临机敢不武。拔刀断贼血模糊，袍笏雍容诣官府。忍耻贪生真可羞，退之谆谆言复仇。请衣一击当报怨，豫子犹能致嘉传。如公壮志今已伸，他日定为忠义臣。行看气节动天子，诏书一洗泉下耻。\n"}
{"title": "幼于留寓曲水园张九卿周懋修钱功父黄仲华赵凡夫吾君先后过访赋赠此章", "industry": "明代", "author": "胡应麟", "content": "\n屐齿纷纷破绿苔，争携流水入平台。清风骤拥三高至，明月仍将二妙来。西第琴书惭浪客，南皮觞咏尽词才。春晴定卜沧浪墅，不厌相过暮百回。\n"}
{"title": "宿水月宫迟舟东归", "industry": "明代", "author": "释今严", "content": "\n迢遥几度到江头，江上萧条昔日愁。远近绿芜深破院，微茫烟水老渔舟。残云断尽天逾阔，好月初来望似秋。今夜且同鸥鹭宿，明朝应与逐东流。\n"}
{"title": "北苑十咏·试茶", "industry": "宋代", "author": "蔡襄", "content": "\n兔毫紫瓯新，蟹眼青泉煮。雪冻作成化，云间未垂缕。愿尔池中波，去作人间雨。\n"}
{"title": "辞主人绝句四首。放猿", "industry": "唐代", "author": "齐己", "content": "\n堪忆春云十二峰，野桃山杏摘香红。\n\n王孙可念愁金锁，从放断肠明月中。\n"}
{"title": "题天申宫", "industry": "宋代", "author": "蔡肇", "content": "\n胜迹传来不记年，昔闻曾驻汉神仙。赤乌方喜灵坛建，白马俄惊梵宇迁。观额自唐因记定，宫碑至宋有眠镌。江南福地虽云众，第一无过此洞天。\n"}
{"title": "风", "industry": "唐代", "author": "李商隐", "content": "\n迥拂来鸿急，斜催别燕高。已寒休惨淡，更远尚呼号。\n\n楚色分西塞，夷音接下牢。归舟天外有，一为戒波涛。\n"}
{"title": "海仙花诗", "industry": "宋代", "author": "王禹偁", "content": "\n春憎窈窕教无子，天为妖娆不与香。尽日含毫难比兴，花中应是卫庄姜。\n"}
{"title": "田荡", "industry": "元代", "author": "王祯", "content": "\n农事方殷春已归，绿云满掘春秧齐。秧马既具田成畦，尚欠有物平水泥。横木叉头手自携，荡磨泥面如排挤。人畜一过饶足蹄，却行一抹前踪迷。莹滑如展黄玻瓈，插莳足使无高低。处污不染濯清溪，归来自洁从高栖。一遇诗人经品题，附名农谱名始跻，愿言永用同锄犁。\n"}
{"title": "祝英台近", "industry": "清代", "author": "张景祁", "content": "\n燕归梁，花覆屋，春睡几时足。忽近侬前，扇手一双玉。无端绣谱慵拈，瑶笙罢炙，早画阁、银镫添续。漏声促。最怜半醒轻盈，众里暗流目。作意矜严，隐约露心曲。怎禁兰帕潜抛，莲钩徐敛，却偷傍、砑罗裙幅。\n"}
{"title": "达磨石", "industry": "明代", "author": "张诩", "content": "\n折芦渡江去，说法临江流。料得无人听，惟应石点头。\n"}
{"title": "丹阳来尹送至吕城惜别", "industry": "明代", "author": "钟芳", "content": "\n感旧今如昔，那堪会复离。莲舟忘坐久，燃烛爱归迟。十载江湖梦，寸心天地知。多君无限意，星月共清漪。\n"}
{"title": "拟古四首 其四", "industry": "明代", "author": "欧大任", "content": "\n美人在长安，音徽间复阔。不奉君光仪，膏沐委蓬发。青鸟西飞还，报我一书札。字字长相思，归期邈秦越。妾如霜中花，君如云间月。非君是妾夫，一心谁能察。\n"}
{"title": "醉歌", "industry": "宋代", "author": "汪元量", "content": "\n伯颜丞相吕将军，收了江南不杀人。昨日太皇请茶饭，满朝朱紫尽降臣。\n"}
{"title": "次韵方性夫同年见寄", "industry": "宋代", "author": "王庭圭", "content": "\n忆在长安日，先朝始赐官。同登进士第，半著侍臣冠。归意倦飞鸟，词源倒急滩。平生事何限，话著齿牙寒。\n"}
{"title": "西江月　茶词", "industry": "宋代", "author": "苏轼", "content": "\n龙焙今年绝品，谷帘自古珍泉。雪芽双井散神仙。苗裔来从北苑。汤发云腴酽白，盏浮花乳轻圆。人间谁敢更争妍。斗取红窗粉面。\n"}
{"title": "有怀伯承因荅于鳞", "industry": "明代", "author": "王世贞", "content": "\n自闻仙令去，春雪下江关。予以友生感，君其伯仲间。援琴对素月，流思共高山。赖有投珠意，索居时解颜。\n"}
{"title": "举孙和诸亲友贺章 其五", "industry": "明代", "author": "区元晋", "content": "\n溪日辉辉鹊噪檐，柴门迎客为孙添。香生丛桂丹流霭，笋长新篁玉露尖。家世日长书可积，庄田无置分休嫌。连生五凤非无意，属望天公本自廉。\n"}
{"title": "寒榻病馀笑目前景物都无可咏因戏作天上宫词四首 其四", "industry": "明代", "author": "黎遂球", "content": "\n太微宫内散灵符，乐托来朝古丈夫。班罢径同香案吏，天门东去看投壶。\n"}
{"title": "晦庵文公祠堂和令君韵", "industry": "宋代", "author": "袁甫", "content": "\n当年独抱伯牙名，身后祠堂列佩衾。官职平生安义命，诗书终老惜光阴。一椽古歙溪山窟，千古长松风月林。彭令经营真有趣，个中应契老师心。\n"}
{"title": "曲池荷", "industry": "唐代", "author": "卢照邻", "content": "\n浮香绕曲岸，圆影覆华池。常恐秋风早，飘零君不知。\n"}
{"title": "横塘图", "industry": "清代", "author": "张心渊", "content": "\n妾家生小住横塘，柳映茅檐竹靠墙。郎若船来轻荡桨，水边时宿雨鸳鸯。\n"}
{"title": "送樊九冈副使归新繁", "industry": "明代", "author": "杨慎", "content": "\n别君于南云碧鸡之泽，追君于东城金马之坡。酌君以莲蕊清曲之酒，侑君以竹枝巴渝之歌。天涯歧路镇长在，故人零落浑无多。忆昔君为汉阳守，沧浪之清古无有。拂衣掉头不肯顾，饮水旧谣在人口。明诏复起句町行，官突未黔先濯缨。宦游不博归故里，荣禄何如全令名。九陇高冈白云野，吾庐世耕在其下。清泠好结鸥鹭盟，春秋愿醉鸡豚社。蛋雨蛮烟老玉关，小山丛桂不同攀。愁心如月何时掇，夜夜随君梦里还。\n"}
{"title": "题青山白云图", "industry": "明代", "author": "刘崧", "content": "\n石林烟雾冷冥冥，一舸西风过洞庭。日暮白云飞去后，江南无数乱山青。\n"}
{"title": "山行纪兴", "industry": "明代", "author": "许炯", "content": "\n千点万点野花落，一声两声山鸟啼。记得旧游芳草路，石桥流水竹门西。\n"}
{"title": "南明山宝相寺十五题 其八 石狻猊", "industry": "宋代", "author": "释显忠", "content": "\n亭除两狻猊，一仰复一俯。告天与叩地，似欲诉忧苦。世传知顗死，二兽来瞻睹。逡巡化为石，堙没在深土。事怪固难诘，但见形可取。风雨驳苍苔，万古万万古。\n"}
{"title": "忆微之", "industry": "唐代", "author": "白居易", "content": "\n与君何日出屯蒙，鱼恋江湖鸟厌笼。分手各抛沧海畔，\n\n折腰俱老绿衫中。三年隔阔音尘断，两地飘零气味同。\n\n又被新年劝相忆，柳条黄软欲春风。\n"}
{"title": "踏春词偕云客孝先韬仲作 其四", "industry": "明代", "author": "王彦泓", "content": "\n何处堪携手，南塘碧树边。有心同皎日，无胆似非烟。暗影乌龙觉，乖音鸩鸟传。匆匆拣不尽，当面付红笺。\n"}
{"title": "水竹墅十咏 其十 寻源桥", "industry": "宋代", "author": "叶茵", "content": "\n躞蹀水穷处，鸡犬非人间。褰裳不用涉，迤逦逃秦山。\n"}
{"title": "宿鬼湖", "industry": "明代", "author": "邝元阳", "content": "\n矅灵颓西山，寒风忽飕飕。舟人畏前路，独向鬼湖休。断岸高如墉，渊水停不流。静听无人声，怪鸟鸣啾啾。元云蔽四野，零雨正滂流。明烛短蓬下，寂寞令我愁。天地岂不广，吾生长远游。人情未易测，鬼湖何足忧。\n"}
{"title": "迎銮曲二十首和刘希尹之作 其四", "industry": "明代", "author": "边贡", "content": "\n石头城如银虎盘，金陵山似玉龙蟠。休讶六军停跸久，本来江左是长安。\n"}
{"title": "芍药五首", "industry": "宋代", "author": "张嵲", "content": "\n凄凄寒雨送余春，繁艳浓香慰病身。忽作暖风迟日想，慨然如在汉江滨。\n"}
{"title": "清明上冢途次难咏二首 其二", "industry": "清代", "author": "曹家达", "content": "\n去年今日费寻思，前后风光各一时。芳草无言春涧绿，山禽啼上野棠枝。\n"}
{"title": "拟香奁八咏 其五 绣床凝思", "industry": "明代", "author": "贝琼", "content": "\n丁香花百结，宛转若为生。蛱蝶描初半，鸳鸯刺未成。重将藕丝续，独看柳花行。入户羞双燕，停针怪一莺。那知天女巧，翻为雪儿轻。困懒春犹剧，无人识此情。\n"}
{"title": "沙陀路", "industry": "宋代", "author": "苏颂", "content": "\n上得陂陀路转艰，陷轮推马苦难前。风寒白日少飞鸟，地迥黄沙似涨川。结草枝梢知里堠，放牛墟落见人烟。从来天地分中外，今作通逵近百年。\n"}
{"title": "次韵詶子返见懹", "industry": "清代", "author": "黄毓祺", "content": "\n破屋离披四壁风，春来沈坐雨声中。谁怜足似行缠裹，自笑头如败絮蒙。寂寂空庭无古杏，亭亭何处有新桐。思君准拟骑鸿鹄，犹恐冥飞羽未丰。\n"}
{"title": "清溪驿苦雨", "industry": "明代", "author": "何吾驺", "content": "\n舟行日日雨如泉，微晴长年呼开船。乍可半里复淋漓，沙昏海黑天似穿。满船载雨复载雪，扑被沾衣冷侵骨。夜来滴滴江上声，床头点点梦中咽。披衣起坐漫呼灯，孤舟飒飒兴漫增。老奴船头相为语，雨声断续听不能。\n"}
{"title": "和杨公济钱塘西湖百题 其五十四 西坞漾", "industry": "宋代", "author": "郭祥正", "content": "\n漫漫西坞漾，青出秀菰蒲。源浅不通海，光寒稍映湖。\n"}
{"title": "舍弟家枢新籍学宫赋此勉之 其一", "industry": "清代", "author": "王家枚", "content": "\n廿载寒窗下，而今赋采芹。进身从此始，修业贵于勤。大海横波恶，岐途曲学纷。愿君端志向，振翮上青云。\n"}
{"title": "生查子（赠陈宋邻）", "industry": "宋代", "author": "向子諲", "content": "\n娟娟月入眉，整整云归鬓。镜里弄妆迟，帘外花移影。\n\n斜窥秋水长，软语春莺近。无计奈情何，只有相思分。\n"}
{"title": "永嘉林 其三", "industry": "明代", "author": "郑真", "content": "\n筼筜谷底记曾游，风雨空山夜半秋。有约佳人终不到，天寒翠袖不胜愁。\n"}
{"title": "芰荷香·醉凝眸", "industry": "宋代", "author": "仲并", "content": "\n智夫\n\n醉凝眸。正行云遮断，澄练江头。皓月今宵何处，不管中秋。朱阑倚遍，又微雨、催下危楼。秋风空响更筹。不将好梦，吹过南州。\n\n浮远轩窗异日到，山空云净，江远天浮。别去客怀，无赖准拟开愁。冰轮好在，解随我、天际归舟。何须舞袂歌喉。一觞一咏，谈笑风流。\n"}
{"title": "游子", "industry": "唐代", "author": "杜甫", "content": "\n巴蜀愁谁语，吴门兴杳然。九江春草外，三峡暮帆前。\n\n厌就成都卜，休为吏部眠。蓬莱如可到，衰白问群仙。\n"}
{"title": "筑城词效张籍体", "industry": "宋代", "author": "李之仪", "content": "\n齐眉去，朝天回。一声号，千声催。土匀才布一抟许，试锥只恐锥锋摧。万仞连云绝川路，胡骑回还不敢觑。但云本是汉家地，如此携家渡河去。渡河去，莫回头。汉家人人要首级，渭州门外签尔喉。\n"}
{"title": "倚楼", "industry": "宋代", "author": "韩淲", "content": "\n湖山咫尺懒追游，独倚危楼已白头。初夏风光还荏苒，乍晴云物正飞浮。长吟自可千篇在，小醉谁能万事休。毂击肩摩争辇路，不知虚度几春秋。\n"}
{"title": "寄贡友善", "industry": "明代", "author": "郭奎", "content": "\n城上乌啼梦已残，桂花零落露漙漙。玉绳低映千门晓，银汉斜连一水寒。我为久贫常露趾，君虽有喜莫弹冠。遥知秋色黄山里，朝看丹霞夕采兰。\n"}
{"title": "永安元夕忆林徐二子", "industry": "明代", "author": "梁有谦", "content": "\n灯夕烟花好自亲，秋千蛮女踏歌频。绝怜短鬓看佳节，随意低头忆美人。酒里竞孤千里月，风前虚度九枝春。年来不浅飘零色，小傍诗名老葛巾。\n"}
{"title": "导引·清都未晓", "industry": "宋代", "author": "佚名", "content": "\n清都未晓，万乘并驾，煌煌拥天行。祥风散瑞霭，华盖耸，旗常建，耀层城。四列兵卫，爟火映、金支翠旌。众乐警、作充宫庭。皦绎成。绀幄掀，衮冕明。妥帖坛陛霄升。振珩璜、神格至诚。云车下冥冥。储祥降嘏莫可名。御端阙、肸号敷荣。泽翔施溥，茂祉均被含生。\n"}
{"title": "罗子琳来就广漕试予以檄出至西江峡口怀古感", "industry": "宋代", "author": "曾丰", "content": "\n自朝连夕去，由海入江来。紫石岩前出，青山峡外开。秦贪徒郡县，粤僭强楼台。陆贾严夫子，千年一倚桅。\n"}
{"title": "元夕题灯龛四首 其四", "industry": "宋代", "author": "程公许", "content": "\n水晶帘映宝灯明，海上移来不夜城。何似图书群玉府，青藜静对月三更。\n"}
{"title": "客邸独坐成吟", "industry": "明代", "author": "何巩道", "content": "\n疏雨临阶昔昔声，雨晴忽觉月微明。羁人对酒此时叹，之子踏歌何处行。砌叶未霜辞树晚，阁风因竹入衣轻。分明寂寞沉吟地，却遣灯花一夜生。\n"}
{"title": "赠别陈明水三谢四首 其二", "industry": "明代", "author": "王渐逵", "content": "\n象龙不致雨，画饼难充饥。如何道学者，高谈使人疑。八珍有成谱，五鼎方朵颐。虚言竟无益，枵腹徒怅咨。不如菽与粟，饔飧有馀资。所以君子心，慥慥恒若兹。相期不在言，赘言亦支离。\n"}
{"title": "冬日放言二十一首", "industry": "宋代", "author": "张耒", "content": "\n至道与物反，夫岂会俗心。圣处有阃域，扃钥一何深。时时资美酒，可得及其门。送君者既反，君驾胡可寻。\n"}
{"title": "送王道士游东海", "industry": "唐代", "author": "李中", "content": "\n巨浸常牵梦，云游岂觉劳。遥空收晚雨，虚阁看秋涛。\n\n必若思三岛，应须钓六鳌。如通十洲去，谁信碧天高。\n"}
{"title": "念奴骄", "industry": "宋代", "author": "苏轼", "content": "\n凭高眺望，见长空万里，云无留迹。桂魂非飞来光射处，冷浸一天秋碧。玉宇琼楼。乘鸾来去，人在清凉国。江山如画，望中烟树历历。我醉拍手狂歌，举杯邀月，对影成三客。起舞徘徊风露下，今夕不知何夕。便欲乘风，翻然归去，何用乘鹏翼？水晶宫里，一声吹断横笛。\n"}
{"title": "寄范季随", "industry": "宋代", "author": "范季随父", "content": "\n万里投殊俗，余生老一丘。常怜子之秀，能慰此生愁。只欲连墙住，胡为下邑留。黄尘诗思尽，乞与四山秋。\n"}
{"title": "夫人閤春帖子四首 其一", "industry": "宋代", "author": "苏颂", "content": "\n晓漏催银烛，新春趁贺朝。御香烟馥郁，宫佩影飘飖。\n"}
{"title": "李花", "industry": "宋代", "author": "范屏麓", "content": "\n丽日风和暖，漫山李正开。盈林银缀簇，满树雪成堆。清馥胜秋菊，芳姿比腊梅。杖藜游侠子，攀折晚归来。\n"}
{"title": "蝶恋花 其四 寒夜", "industry": "明代", "author": "尤侗", "content": "\n铁作衾裯冰作枕。天意萧条，也学人情冷。薄酒三杯容易醒。辘轳万事心头滚。数尽铜壶玉漏永。茅舍荒鸡，啼断阳关引。泪点双眸开炯炯。纸窗浸破霜花影。\n"}
{"title": "寄怀林致和", "industry": "清代", "author": "许南英", "content": "\n才人不偶亦寻常，况是诸难历备尝。乌鸟私情依老父，杜鹃馀泪哭慈娘。一钱不值登科记，数口交萦续命汤。转语告君希自爱，江山终古属文章。\n"}
{"title": "蝶恋花", "industry": "当代", "author": "卢青山", "content": "\n客起时间梅未到，一刻澌冰，强去溪山找。老杪枯蒿都说道：“不如梦向天公要”。客醒时间梅已了，欲骂枝蒿。软绿扶风诮：“月在窗前梅在杪，看君梦里轻轻笑”。\n"}
{"title": "过石钟绝句", "industry": "明代", "author": "郭之奇", "content": "\n天地同和大乐流，水山依律间镛銶。清朝洗耳求清奏，肯让苏髯夜半舟。\n"}
{"title": "郊庙歌辞。祭神州乐章。迎神", "industry": "唐代", "author": "佚名", "content": "\n黄舆厚载，赤寰归德。含育九区，保安万国。\n\n诚敬无怠，禋祀有则。乐以迎神，其仪不忒。\n"}
{"title": "和颜长官百咏·边庭", "industry": "宋代", "author": "朱继芳", "content": "\n征夫战骨洒桑乾，帐下苍头自转官。一骑红尘天外落，筹功更说几多般。\n"}
{"title": "风竹", "industry": "宋代", "author": "郑刚中", "content": "\n萧然风竹乱猗猗，取立梅花竹四围。宫女回旋翻翠袖，中间玉莹岂真妃。\n"}
{"title": "吴汝玉自公安赴会试以例格不许", "industry": "明代", "author": "顾清", "content": "\n吴郎自负知何似，一落荆南便十秋。夜榻偶然同举酒，春风几处独登楼。名场接轸分胡越，剑气中宵看斗牛。已识行藏非在我，江湖何地不优游。\n"}
{"title": "满庭芳 咏宣德窑青花脂粉箱为莱阳姜学在赋", "industry": "清代", "author": "陈维崧", "content": "\n龙德殿边，月华门内，万枝凤腊荧煌。六宫半夜，齐起试新妆。诏赐口脂面药，花枝袅、笑谢君王。烧瓷翠，调铅贮粉，描画两鸳鸯。当初温室树，宫中事秘，世上难详。但铜沟涨腻，流出宫墙。今日天家故物，门摊卖、冷市閒坊。摩挲怯，内人红袖，恸哭话昭阳。\n"}
{"title": "维摩寺和冷世修韵", "industry": "宋代", "author": "赵公豫", "content": "\n放达得真赏，风流多逸才。春邀仙子佩，夜雨法王台。云磬杯前落，昙花曲畔来。但教元度在，明月不须来。\n"}
{"title": "客有写真者见予因以三诗赠之", "industry": "宋代", "author": "李师中", "content": "\n难逢古鉴明忠腹，长似骚人带病容。几向清溪曾照见，万寻岩壑一青松。\n"}
{"title": "龙凤洲 其三", "industry": "明代", "author": "陆深", "content": "\n旌门亦是圣朝恩，孤远何由达至尊。钱可通神勿复言，留田教子还教孙。\n"}
{"title": "出塞杂咏用上平声韵 其十二", "industry": "清代", "author": "弘历", "content": "\n塞上山高截片云，常看晴雨半峰分。三千色目熊罴士，十二天闲骥騄群。\n"}
{"title": "正德元年郊祀歌十首 其一", "industry": "明代", "author": "李梦阳", "content": "\n戈马喧喧动万雷，黄旗绕绕拂仙台。天上再开新日月，南郊不改旧蓬莱。\n"}
{"title": "送黎遂球公车北上", "industry": "明代", "author": "冯祖辉", "content": "\n词客行将万里鞭，长扬羽猎赋堪传。谈经自废蓼莪后，说法因依绣佛前。沧海珠悬明夜月，青萍剑合跃虹烟。看花隔岁期何早，倘许秋光策骑联。\n"}
{"title": "自县圃得梅花因成五绝 其二", "industry": "宋代", "author": "王洋", "content": "\n岁岁新花即旧花，生缘感旧自兴嗟。先春莫惮传消息，催促东君早转车。\n"}
{"title": "赠德仲", "industry": "宋代", "author": "苏辙", "content": "\n我昔见子京邑时，须发如漆无一丝。今年相见颍昌布，霜雪满面知为谁。故人分散隔生死，孑然惟以影自随。怜子肝心如铁石，昔所谓可今不移。世间取舍竟谁是，惟有古佛终难欺。嗟哉我自不知子，意子清净持律师。忽然微笑不言语，袖中锦绣开新诗。可怜相识二十载，终日对面初不知。蚌含明珠不肯吐，暗行沙底藏光辉。蚌为身计良可耳，旁人不悟宁非嗤。\n"}
{"title": "表夏十首 其七", "industry": "唐代", "author": "元稹", "content": "\n百舌渐吞声，黄莺正娇小。云鸿方警夜，笼鸡已鸣晓。当时客自适，运去谁能矫。莫厌夏虫多，蜩螗定相扰。\n"}
{"title": "偈颂一百二十三首 其五十五", "industry": "宋代", "author": "释普度", "content": "\n妙德岩中宴坐时，释梵天王同赞喜。地摇六振雨花飞，一声霹雳清飙起。沧海头，青海尾。杨岐毒，种灵苗，殃害儿孙未已。\n"}
{"title": "自遣", "industry": "明代", "author": "苏葵", "content": "\n十年学剑无曹蔗，梦里风雷虚叱咤。勋业黄金鍊不成，衣冠尘土从容涴。一饭焉能忽履冰，老缚乌兔功不暇。绝尘瞠后羲和催，补天无功女娲诧。樗驽揣分更何求，山野钟怀非索价。几时自置丘壑中，此日惭渠鱼鸟下。从教騕袅霜蹄轻，崦嵫失光终税驾。舍旁先有苏君田，归倚犁锄观䆉稏。\n"}
{"title": "春日杂感 其二", "industry": "清代", "author": "龙启瑞", "content": "\n又见高楼燕子飞，江乡离乱旧巢稀。春风绿野耕牛尽，落日荒原战马归。烂额枉矜前箸好，徒薪终与夙心违。百年未了荠盐分，老去吾将觅钓矶。\n"}
{"title": "题画 其四", "industry": "宋代", "author": "释文珦", "content": "\n翠羽立蒹葭，巨蟹行沮洳。狂僧淡墨间，无限沧洲趣。\n"}
{"title": "七夕连句诗", "industry": "南北朝", "author": "颜测", "content": "\n云扃息游彩，汉渚起遥光。\n"}
{"title": "春日六言十二首 其一", "industry": "宋代", "author": "刘克庄", "content": "\n䙰褷病鹤翅短，虺隤老马力疲。不知大朝会事，且吟小家数诗。\n"}
{"title": "寄杜太史云川 其二", "industry": "清代", "author": "薛雪", "content": "\n抛残别泪《阳关曲》，酸尽闲心《子夜歌》。莫向乌丝阑上写，隔江烟火断肠多。\n"}
{"title": "元日燕宫傅泾川公第用韵 其二", "industry": "明代", "author": "严嵩", "content": "\n碧潭青嶂绕千家，风景真堪对客誇。海内衣冠尊洛社，天南旌节驻皇华。春从阴谷潜回律，雪应丰年密宱花。他日胜游那可再，系帆重醉粤江涯。\n"}
{"title": "雨中西泠桥泛舟至涌金门诗", "industry": "明代", "author": "沈谦", "content": "\n微雨映朝日，轻舟荡寒烟。不悟山色佳，却与幽性便。虹梁锁深翠，花坞含晚妍。鼓楫翻浪蕊，鸥凫起翩翩。南国绮罗歇，万古空婵娟。宝钗变黄土，尚忆同心言。佳丽亮难久，幽忧讵能宣。羲贺不我贷，行乐及盛年。中流振哀竹，坐客泪如泉。\n"}
{"title": "次韵杨廷秀郎中游西湖十绝", "industry": "宋代", "author": "喻良能", "content": "\n湖堤楼阁剧蜂房，楼上争看湖上航。万柄芙蓉清冉冉，临风新折麝脐香。\n"}
{"title": "题使园眄柯亭", "industry": "宋代", "author": "释德洪", "content": "\n吏散东园胜践多，落花起舞鸟能歌。故应毛颖曾同泛，不独龙文惯自磨。弄影风枝空掩冉，困人天气近清和。倚栏欲去犹回首，奈此霄晴月色何。\n"}
{"title": "南园感事诗五首 其一", "industry": "清代", "author": "丘逢甲", "content": "\n一代风骚起海湄，千秋忠愤剩荒祠。兴亡并作斜阳色，如此江山合赋诗。\n"}
{"title": "陈元矩昭度纳姬戏赠 其一", "industry": "宋代", "author": "赵公豫", "content": "\n半载幽居太寂寥，春风送暖此良宵。深情不必旁留恋，好布罗帷笼阿娇。\n"}
{"title": "过海联句", "industry": "唐代", "author": "贾岛", "content": "\n沙鸟浮还没，山云断复连。 ——高丽使\n\n棹穿波底月，船压水中天。 ——贾岛\n\n"}
{"title": "满江红 其二 蟹", "industry": "近代", "author": "卢前", "content": "\n蟹汝来前，怜汝竟、登盘侑酒。听郭索、几声河畔，北游南走。只料横行空一世，无肠终落他人手。聚灯前、坐客享烹鲜，笑开口。肢已裂，颜何丑。螯已断，声何有。把火生釜底，汝才消受。蠢蠢无知甘自侮，多行不义谁之咎。汝知否、殷鉴在今朝，酬重九。\n"}
{"title": "答乙盦短歌三章 其三", "industry": "清代", "author": "郑孝胥", "content": "\n秋气虽宜诗，鬼语乃诗病。君诗转西江，驾浪极奔劲。云何弄细碎，意属秋坟夐。四灵若灵鬼，底足托高咏。人间匪佳味，孤唱泪暗迸。故交去堂堂，关张等无命。共君伴残岁，后死聊自圣。\n"}
{"title": "蝶", "industry": "宋代", "author": "张明中", "content": "\n揽得风光忘却愁，千葩万蕊恣追游。香须点染黄金湿，小翅轻翻白玉柔。舞态恨渠春昼短，狂情不管好花羞。腻酥绛雪都相识，莫向红窗绣室休。\n"}
{"title": "临水", "industry": "宋代", "author": "黄亢", "content": "\n人生朝复暮，水波流不驻。去年昨日水，今日到何处。惆怅雨残花，嫣红随水去。花落水东流，识尽人生事。\n"}
{"title": "赠钟羽脩 其一", "industry": "明代", "author": "佘翔", "content": "\n片石移来织女矶，彩毫题处湿苔衣。郢人自挟阳春调，莫怪寻常和者稀。\n"}
{"title": "雨中过王柳村宅", "industry": "清代", "author": "可庵", "content": "\n不为泥泞苦，时来一避喧。清风生讲席，积雨暗郊原。花院棋声静，苔阶屐齿繁。主人情未已，相对坐晨昏。\n"}
{"title": "次韵和丹阳裴如晦学士寄示与蔡子直陈述古唱", "industry": "宋代", "author": "苏颂", "content": "\n当年二邑弦歌洽，所幸诸生簦蹻随。此日毗陵流美化，风流应似赞皇时。\n"}
{"title": "缘无定河行", "industry": "明代", "author": "董文骥", "content": "\n昔闻无定河，远使河之涘。源自大荒来，浊浪吼千里。奔流何湍悍，颓沙性善徙。地是古战场，四顾悲曷已。其窟涨征魂，貂锦三千死。时清无战骨，水寒终北鄙。磨刀刀未莹，饮马马不喜。一望塞垣深，九月边风起。归渡会冰坚，悲哉宦游子。北首溯河源，怨此南流水。\n"}
{"title": "杜诗", "industry": "当代", "author": "程滨", "content": "\n开篇吟一句，啜泣不成声。莫道村夫子，惟怜太瘦生。\n"}
{"title": "望雨吟四章 其三", "industry": "清代", "author": "姚燮", "content": "\n羁人昨夜梦乡里，海水如天接江水。水田旱稻茅屋齐，水风动叶烟凄迷。但使金帛贵于粟，质衣易食还保饥。今我何求滞京国，满眼疮痍增太息。铩鸿仰霄羽无力，陌上逡巡觅穷食。\n"}
{"title": "题舞阳侯庙", "industry": "元代", "author": "杨弘道", "content": "\n荐诚何处仰威棱，遗像乾维柏影清。短砌南薰披草色，空庭西照碎禽声。攀鳞虽遘风云会，得鹿尝寒带砺盟。曲逆未回闻顾命，将军方免学韩彭。\n"}
{"title": "送人出居庸", "industry": "清代", "author": "王戬", "content": "\n塞外烽烟莽泬寥，寒冰满地竞扬镳。风吹大漠黄羊过，天亘长城白草彫。百二关河悲故垒，十三陵寝识前朝。寄言玉碗金凫道，更有樵人晚唱遥。\n"}
{"title": "闲事杂题 其三", "industry": "明代", "author": "王彦泓", "content": "\n掠鬓初齐侧眼看，红棉新拭镜光寒。斜回雪颈些些见，贝齿畏痕恰恼欢。\n"}
{"title": "颂古二十一首", "industry": "宋代", "author": "释鼎需", "content": "\n昨夜三更转向西，昏昏宇宙几人迷。澄潭影转风初息，猿狖微闻岭外啼。\n"}
{"title": "入庾岭", "industry": "宋代", "author": "陈元晋", "content": "\n梅花迎路客平安，此是江南尽处山。霜月正高花下饮，酒阑长啸过梅关。\n"}
{"title": "谒先孝廉墓", "industry": "明代", "author": "成鹫", "content": "\n谷风习习水潺潺，记得儿时此往还。忽作閒僧投宿草，正逢寒雨暗前山。当年孤柏曾经植，近日低枝渐可攀。学道无成恩未报，自惊憔悴鬓毛斑。\n"}
{"title": "别同州陈太保", "industry": "宋代", "author": "魏野", "content": "\n至道不在言，至言不在舌。在琴复在时，谅谁君子别。侯门戟森森，中有野人谒。非趋势利场，慕彼仁义辙。此去几迟留，忽焉还岁月。孤心伤欲摧，冻足涩如折。离声无歌钟，行色有霜雪。去矣当复来，琴弦未欲绝。\n"}
{"title": "次刘守玄妙观作", "industry": "明代", "author": "皇甫汸", "content": "\n吏治聊乘暇，仙源此暂过。风光延眺迥，云物寄情多。径密全遮桂，溪深半绕萝。阳春何意早，先入郢中歌。\n"}
{"title": "和杨公济钱塘西湖百题 其九 水仙庙", "industry": "宋代", "author": "郭祥正", "content": "\n丹青严像貌，藻荇荐杯盘。月掩庙门静，龙蛇惊夜寒。\n"}
{"title": "菩萨蛮 贺元士侄新婚", "industry": "清代", "author": "黄之柔", "content": "\n香风一夜催云辂。吹下嫦娥饮仙露。宫烛两行新。风流赋洛神。同心私自绾。罗帕含香暖。裙鸟绣双双。箫声引凤凰。\n"}
{"title": "熙春台 其二", "industry": "宋代", "author": "李详", "content": "\n帘珠虚明十二栏，翛然身世尚人间。怪来拾得无尘句，放出云屏几叠山。\n"}
{"title": "题民元照片", "industry": "现代", "author": "于右任", "content": "\n不信青春唤不回，不容青史尽成灰。低回海上成功宴，万里江山酒一杯。\n"}
{"title": "玉山书画楼口占", "industry": "元代", "author": "柯九思", "content": "\n红颜欲醉倚高楼，玉管声中桂子秋。如此江山不归去，冷云风急卧扁舟。\n"}
{"title": "题兰蕙便面", "industry": "元代", "author": "郑元祐", "content": "\n障面无嫌京洛尘，一丛兰蕙出冰轮。只疑大地山河影，不照沅湘有逐臣。\n"}
{"title": "吊造微上人", "industry": "唐代", "author": "张乔", "content": "\n至人随化往，遗路自堪伤。白塔收真骨，青山闭影堂。\n\n钟残含细韵，烟灭有馀香。松上斋乌在，迟迟立夕阳。\n"}
{"title": "道逢王左丞不及避谢之二首", "industry": "宋代", "author": "曾几", "content": "\n黄童白叟趁虚回，左辖车前拨不开。记得绿槐阴御路，万人辟易绣鞍来。\n"}
{"title": "卫卿叔自青旸寄诗一卷以饮酒果核殽味烹茶斋", "industry": "宋代", "author": "葛立方", "content": "\n玉軑华芝今省方，西风索索吹繖黄。汴京宫阙秋草长，望风屑涕心凄凉。袭粲用命嗟何尝，义军谁是竹园娘。黠羌何事追奔忙，大似浓薰返魂香。\n"}
{"title": "秋夜", "industry": "清代", "author": "张祖继", "content": "\n向晚柴门闭，小村新卜居。消磨秋夜永，涉猎古人书。照案镫光冷，横帏菊影疏。来朝先众起，带露采园疏。\n"}
{"title": "题松泉图呈假芳山星使", "industry": "清代", "author": "沈梧", "content": "\n谡谡松有风，蒙蒙山欲雨。山静落松泉，似与幽人语。\n"}
{"title": "白云登阁", "industry": "宋代", "author": "李昴英", "content": "\n白云捧拥到危巅，杰阁翚飞倚半天。谷响颇疑吟木客，潮囘坐见变桑田。几重山隔几重海，一日身闲一日仟。真乐无如会心处，林花野鸟亦欣然。\n"}
{"title": "烈女生篇", "industry": "明代", "author": "沈周", "content": "\n阿娘心悸夜不眠，起来顾女如雉悬。肉寒气绝强求艾，引息微微吹碧烟。夺鬼为人假天手，天亦怜渠能过厚。怕教此义世无知，不使其人世无有。夫妻未媾本何私，分在名存白日知。何如死向白日下，千载分明心不欺。今载聊因阿娘活，枯木暂回根已拨。将心化石立郎茔，表是郎妻刻妾名。\n"}
{"title": "采莲曲 其一", "industry": "元代", "author": "梁寅", "content": "\n艳妆二八女，娇歌采莲曲。停桡江上郎，隔花荡心目。\n"}
{"title": "偈颂九十三首", "industry": "宋代", "author": "释梵琮", "content": "\n正月已过二月来，百草头边次第开。昨夜东君行正令，无言桃李舞三台。\n"}
{"title": "菩萨蛮 其三 骨肉亲谊廿载重逢京华小住将归定署离怀各怅因调数阕籍以志别", "industry": "清代", "author": "左锡嘉", "content": "\n一灯相对悲畴昔，寒螀絮金苔岑碧。秋月竟重圆，几回携手看。殷勤还寄语，莫种相思树。珍重再来缘，相看各黯然。\n"}
{"title": "隐居杂兴 其五", "industry": "明代", "author": "薛亹", "content": "\n自愧昏愚学少成，啸风弄月寄閒情。分毫不为身家积，方寸聊存子姓耕。柳岸风和莺舌软，杏林春暖蝶身轻。时人问我幽栖志，数卷书田是治生。\n"}
{"title": "念奴娇 其七 冬日虎丘遣兴", "industry": "清代", "author": "曹尔堪", "content": "\n屐痕带雪，看千人坐上，苔纹似绣。茶灶枫林随意歇，徙倚好娱清画。主簿祠荒，生公石老，崩壑疏寒宝。销沉霸业，尚传神虎悲吼。麋鹿群走苏台，阖闾葬处，宿莽浓烟凑。谁划剑池通海眼，铁壁千寻决溜。晋代风流，吴宫花草，塔影斜阳后。短箫横笛，墓前明月依旧。\n"}
{"title": "望飞云", "industry": "明代", "author": "韩日缵", "content": "\n攀跻济胜帐无能，叠嶂回峦翠且层。碧见山腰云欲合，红知海底日初升。洞中丹灶千年火，天半苍崖万岁藤。病骨须烦烟岛鹤，骖乘方许拟同登。\n"}
{"title": "书林景时墨竹二首 其二", "industry": "明代", "author": "王恭", "content": "\n楚山脩玉淩云起，影落谁家画屏里。断粉残香夜不收，寒枝只是生秋米。多情遗牒度湘皋，别有篬筤节更高。为君饮尽上池水，看此毵毵长凤毛。\n"}
{"title": "题刻丝莲花水草", "industry": "明代", "author": "倪谦", "content": "\n渚花交映玉芙蓉，綵缕妆成锦一丛。自是天孙机上手，当年刻楮未为工。\n"}
{"title": "张钦州挽词", "industry": "宋代", "author": "楼钥", "content": "\n姻好自诸冯，东床取阿戎。平时深念我，晚岁忍铭公。书字今犹湿，心期谁与同。回头三十载，洒涕向西风。\n"}
{"title": "冬斋书兴十二首 其三", "industry": "明代", "author": "林大钦", "content": "\n寒光动墟落，禾黍依时繁。无心閒世界，寂寞白云轩。\n"}
{"title": "燕山八景 其一 蓟门飞雨", "industry": "明代", "author": "唐之淳", "content": "\n出自蓟北门，试寻桑乾源。飞雨四面至，河山为之昏。高有营坞处，惊沙走颓垣。下有战死骨，白兼沙土痕。奔潨万雷喧，赤石孤电翻。讵知苍茫际，神明悼其冤。驱车过古城，暝拉翁投村。解衣燎新火，松亭已升暾。\n"}
{"title": "望江南十首 其五 游黄山", "industry": "近代", "author": "丁宁", "content": "\n黄山好，幽境隔红尘。绝壑穿岩难辨影，奇峰夹径欲淩云。策杖过天门。\n"}
{"title": "秋夜", "industry": "明代", "author": "萧光绪", "content": "\n中庭明月洗，万象空弥思。山默近如远，云和疾亦迟。稻香新雨后，秋色晚凉时。棋罢星河转，清光久未离。\n"}
{"title": "丁卯小至", "industry": "明代", "author": "李梦阳", "content": "\n一冬为客负檐暄，至日同云客思繁。迎气柳梅浑饮动，再开桃李更何言。飞沙雾竹催寒景，落日乡关切断猿。独上高台眺云物，不堪清泪酒中原。\n"}
{"title": "送刘天锡镇守鄂州", "industry": "元代", "author": "赵孟頫", "content": "\n将军好武更敦书，执戟多年卫帝居。扈跸惯骑天育马，分符真食武昌鱼。弓刀行色寒逾壮，尊酒风流澹有馀。江路梅花政堪折，未应便向故人疏。\n"}
{"title": "偈颂一百三十三首 其一○九", "industry": "宋代", "author": "释居简", "content": "\n姜杏杯深恨未消，罚钱出院不同条。等闲放过丹霞后，打折乌藤也不饶。\n"}
{"title": "再次前韵", "industry": "宋代", "author": "李纲", "content": "\n妙手不可遇，心匠良难传。于中营丘生，名若日月悬。胸次有衡霍，笔端合其天。坐令众画史，缩手嗟材绵。公于何处得，藏此图书渊。昼赏不知厌，夜观烛如椽。我昔游七闽，足踏群山巅。最爱演仙峰，石色润且坚。楼台与妆缀，轻素拖晴烟。朅来见兹画，恍若复造前。为技一至此，丹青诚可捐。譬犹绘神骏，不必锦连乾。阳岭郁葱茜，阴崖极镕镌。人禽与屋木，种种法象全。往者邈难追，后来谁复先。新诗为发挥，与画争清研。宝剑藏古岳，贤士隐里廛。一朝遇鉴赏，晔若五采宣。顾我涉道浅，游世困絷挛。惟有古人心，刻意思精研。兹画不可取，但诵瑶琼篇。何须画中看，吾方老云泉。\n"}
{"title": "和潘豳老汉上属目", "industry": "宋代", "author": "贺铸", "content": "\n白云蒙山头，清川山下流。芳洲采香女，薄暮漾归丹。并蒂双荷叶，逢迎一障羞。持情不得语，大妇在高楼。\n"}
{"title": "后秋兴八首壬寅三月二十三日以后，大临无时，啜泣而作 其二", "industry": "明代", "author": "钱谦益", "content": "\n焦中昏黑豆田斜，犹望殷忧启帝华。句町路穷难渡马，蜻蛉川断不通槎。关山月暗三年笛，草木风腥四面笳。庭际石榴红绽血，可怜犹是日南花。\n"}
{"title": "灵泉寺", "industry": "宋代", "author": "楼鐩", "content": "\n孺兴往事亦难明，对景思人想独清。黄绢异时留好语，幽泉千古擅佳名。五星巧作联珠势，一派尝闻泻玉声。他日相逢如话旧，也曾到此会簪缨。\n"}
{"title": "送王广渊司门出守绛州", "industry": "宋代", "author": "苏颂", "content": "\n仕宦人言为郡乐，名藩古有绛台雄。居园幽绝刻樊记，分国盛强歌晋风。历览胜游千骑上，坐颁仁政两河中。当年谁似高门庆，五守同时间望隆。\n"}
{"title": "客怀", "industry": "宋代", "author": "李焘", "content": "\n寂寞三秋节，凄凉万里风。关河尽形胜，人物几英雄。秦叶随流水，周禾满故宫。此心悬象阙，梦绕浙西东。\n"}
{"title": "出游", "industry": "宋代", "author": "陆游", "content": "\n禹窆胥涛中路分，画桡冲破一川云。柯桥僧阁凌空起，梅市渔歌带月闻。蟹束寒蒲大盈尺，鲈穿细柳重兼斤。酒家报我新醅熟，且撜闲愁寄一欣。\n"}
{"title": "伊犁军营", "industry": "清代", "author": "阿桂", "content": "\n欲扫妖气净，岩疆战不休。人犹争马革，天已厌旄头。刁斗三更月，关山万里愁。渠魁何日灭，非直为封侯。\n"}
{"title": "夏日浮舟过陈大水亭 / 浮舟过滕逸人别业", "industry": "唐代", "author": "孟浩然", "content": "\n水亭凉气多，闲棹晚来过。涧影见松竹，潭香闻芰荷。 野童扶醉舞，山鸟助酣歌。幽赏未云遍，烟光奈夕何。\n"}
{"title": "送史同叔司直造朝 其一", "industry": "宋代", "author": "孙应时", "content": "\n天壤王郎子，芝兰谢傅家。班行想风采，诗礼倍光华。万里鞭先著，连城玉未瑕。公馀闭斋阁，黄卷有生涯。\n"}
{"title": "点绛唇·山水乡中", "industry": "宋代", "author": "赵彦端", "content": "\n山水乡中，岂知还有中原笑。醉歌倾倒。记得升平调。旧日年光，试把华灯照。心情好。有些怀抱。拟向梅花道。\n"}
{"title": "秋日旅怀七首 其六", "industry": "明代", "author": "刘琏", "content": "\n夜静天一色，江水疑不流。素月悬青名，翠色生高秋。驾言理舟楫，足以散我忧。虚明映空碧，如在天上游。西溟忽震荡，寒风飐飕飗。清晖蔽层阴，恍惚不可求。唯听城头角，咿呜在高楼。\n"}
{"title": "泛月行", "industry": "清代", "author": "弘历", "content": "\n海云涌出赤金镜，天风吹彻玻璃净。缘溪为棹木兰舟，中流迭奏云和令。绿深芦荻红夫渠，飞则鸢子跃则鱼。两间物物皆自适，吾亦因之乐有馀。傍岸流光点萤火，不须烛列金莲朵。锦缆牙樯任所之，由来无可无不可。\n"}
{"title": "题春海祭酒蒲涧赏秋图", "industry": "清代", "author": "侯康", "content": "\n枣瓜仙迹半迷离，乘兴何妨当习池。官事无多原易了，宦游如此不嫌疲。温公自序游山录，坡老重添望海诗。小小林泉劳物色，怜才心苦几人知。\n"}
{"title": "题张光禄纪游画卷六首 其一 琼楼观海", "industry": "明代", "author": "李英", "content": "\n辽阳使者日临关，公子趋庭望海山。倚马挥毫铭已勒，恰如张载剑门还。\n"}
{"title": "二十九日攻克施厝坪等处", "industry": "清代", "author": "陈肇兴", "content": "\n捣穴千山暗，焚巢万马屯。从兹寒贼胆，直可达军门。日落烽烟迥，风吹鼓角繁。乘劳须破竹，慎勿贷游魂。\n"}
{"title": "南徐春日怀古", "industry": "唐代", "author": "杨乘", "content": "\n六代骄奢地，三春物象繁。灵湖通涨海，天堑隔中原。\n\n晓渡高帆驶，阴风巨舰翻。旌旗西日落，戈甲夏云屯。\n\n豹变资陈武，龙飞拥晋元。风流前事尽，文物旧仪存。\n\n邪侮尝移润，忠贞几度冤。兴亡山兀兀，今古水浑浑。\n\n露滴蜂偷蕊，莺啼日到轩。酒肠堆曲糵，诗思绕乾坤。\n\n愁梦全无蝶，离忧每愧萱。形骸劳大块，玉石任炎昆。\n\n出处宁由己，升沈未足言。且应中圣乐，坐起任昏昏。\n"}
{"title": "和荅坐客", "industry": "元代", "author": "郭钰", "content": "\n簪花不惜鬓毛斑，独惜花前得意难。风雨白衣怜客久，江山彩笔奉君欢。蛾眉拥雪玉人暖，仙掌擎秋金狄寒。是处西风著颜色，未应长向故园看。\n"}
{"title": "舟中杂诗 其三", "industry": "清代", "author": "郭麟", "content": "\n客中无所亲，僮仆亦吾友。一僮乃新来，相依未云久。与谭家中事，渠亦未深剖。与言客中愁，渠亦牛马走。问之始一答，否即深闭口。视其颜色间，离思亦时有。问家有何人，有父亦有母。不知一月来，定复念汝否。雨余风色大，衣薄短见肘。惜此人子身，天寒可无酒。\n"}
{"title": "春晓", "industry": "清代", "author": "张印", "content": "\n春酲无一宿，破晓意翛然。苦乏清新句，来全淡宕天。细花如媚我，时鸟与催年。美景行消歇，欢愉及眼前。\n"}
{"title": "水村", "industry": "清代", "author": "弘历", "content": "\n屈曲沿沙渚，高低见水村。荻芦编蟹断，舴艋系蓬门。雁赋无多子，鱼租育后昆。依稀会稽路，前岁景犹存。\n"}
{"title": "颂古三十八首", "industry": "宋代", "author": "释慧方", "content": "\n善财拈起一枝草，持来度与文殊老。杀活虽然在手中，遍界不藏光杲杲。\n"}
{"title": "丁巳正月郊祀斋居和郑廷纲少司徒二首 其一", "industry": "明代", "author": "倪岳", "content": "\n长忆郊斋傍紫垣，禁城春色正氛氲。龙舆欲下千官肃，凤纛徐移万骑奔。银汉云收微有影，瑶台月转淡无痕。留都散局今叨窃，不及严趋向帝阍。\n"}
{"title": "题汪季路太傅所藏龙眠阳关图 其二", "industry": "宋代", "author": "楼钥", "content": "\n画出阳关古别离，萧疏柳质不胜悲。行人顾叹离人泣，柳下渔翁总不知。\n"}
{"title": "初夏六首 其六", "industry": "宋代", "author": "方回", "content": "\n霹雳疑天裂，霶𩃱剧海翻。势来能许怒，事过了无痕。朱已泥樱核，青还茁韭根。晚晴听人说，溪涨近城门。\n"}
{"title": "偈颂五十一首", "industry": "宋代", "author": "释道冲", "content": "\n面皮擘破，喝散钟山之云。拄杖横挑，穷尽天台之境。玲珑岩下忽相逢，一笑令人发深省。\n"}
{"title": "倬彼我系 其四", "industry": "唐代", "author": "王勃", "content": "\n伊我祖德，思济九埏。不常厥所，于兹五迁。欲及时也，夫岂愿焉。其位虽屈，其言则传。\n"}
{"title": "城南杂题", "industry": "宋代", "author": "刘敞", "content": "\n当日龙船校五兵，旋开池沼学昆明。迩来封禅和平久，旧地分教百姓耕。\n"}
{"title": "雪仙", "industry": "宋代", "author": "徐积", "content": "\n九重天路忽难通，谁与传书寄阆风。鹤驭三千无处觅，银潢万丈一时空。\n"}
{"title": "“非典”杂咏 其四", "industry": "当代", "author": "蔡淑萍", "content": "\n话到知情匪所思，从来民只使由之。用心或为求安定，失计几成不可医！当局若能通报早，国人何至预防迟？亡羊犹幸牢新补，共济同舟危难时。\n"}
{"title": "赠写梅僧处能", "industry": "宋代", "author": "许月卿六", "content": "\n月明窗上老梅癯，我有天然水墨图。笑镣无文知老子，冰绡影里觅林逋。\n"}
{"title": "途次口占三首 其一", "industry": "宋代", "author": "苏泂", "content": "\n草檄头风愈，吟诗疟鬼藏。三年如昨日，多难更殊乡。涧底秋花小，枝头病叶黄。饥餐并困卧，平地有仙方。\n"}
{"title": "生查子 其三 拟孙光宪体", "industry": "明代", "author": "俞彦", "content": "\n淹抑闷青春，拖逗情红泪。铸错作心兵，难把愁城碎。枕衾余花月，对惯做惺然。醉曾问杜康，无此酒，何名类。\n"}
{"title": "句", "industry": "宋代", "author": "湖州士子", "content": "\n可怜载工部，独树不成林。\n"}
{"title": "和邓玄度少参归兴十首 其八", "industry": "明代", "author": "李云龙", "content": "\n浩荡南暝外，逍遥任此身。湖山如往日，烟月待归人。野老能分布，沙鸥不厌贫。纷纷车马客，赢得鬓如银。\n"}
{"title": "旧将", "industry": "宋代", "author": "刘筠", "content": "\n丈八蛇矛战血乾，子孙今已列材官。青烟碧瓦开新第，白草黄云废旧坛。劳薄可甘先兰舌，爵高还许戴刘冠。秋来从猎长杨榭，矍铄犹能一据鞍。\n"}
{"title": "松", "industry": "宋代", "author": "吕本中", "content": "\n一依风霜万木枯，岁寒惟见老松孤。秦皇不识清高操，强欲烦君作大夫。\n"}
{"title": "鹊桥仙·绣衾初展", "industry": "近代", "author": "王国维", "content": "\n绣衾初展，银釭旋剔，不尽灯前欢语。人间岁岁似今宵，便胜却、貂蝉无数。霎时送远，经年怨别，镜里朱颜难驻。封侯觅得也寻常，何况是、封侯无据。\n"}
{"title": "题扬州琼花", "industry": "元代", "author": "胡炳文", "content": "\n扬州观里琼花树，何代人间得此栽。素质偏宜琳馆护，灵根端自玉京来。九天甘露曾亲浥，三月群芳敢并开。折得一枝春正好，纶巾斜插下瑶台。\n"}
{"title": "病足弥周未愈床上感吟", "industry": "当代", "author": "程坚甫", "content": "\n迢迢一日似三秋，跬步难行况远游。床笫有缘留我住，丹砂无效使人愁。临深履薄情犹在，趋热追凉念已休。自抚于思还自笑，今吾何异老监囚。\n"}
{"title": "秋日途中", "industry": "唐代", "author": "李中", "content": "\n竹林已萧索，客思正如雠。旧业吴江外，新蝉楚驿头。\n\n遥天疏雨过，列岫乱云收。今夕谁家宿，孤吟月色秋。\n"}
{"title": "渔家傲", "industry": "宋代", "author": "欧阳修", "content": "\n一夜越溪秋水满。荷花开过溪南岸。贪采嫩香星眼慢。疏回眄。郎船不觉来自畔。\n\n罢采金英收玉腕。回身急打船头转。荷叶又浓波又浅。无方便。教人只得抬娇面。\n"}
{"title": "次韵叶纾太博惠砚二首 其一", "industry": "宋代", "author": "赵抃", "content": "\n遗我佳篇字字珍，更兼山骨琢磨新。古贤最重琼瑶意，持报曾同砚席人。\n"}
{"title": "题曾审言所寓僧舍梅屋 其一", "industry": "宋代", "author": "陈元晋", "content": "\n作屋延梅更凿池，是花最与水相宜。横斜清浅黄昏月，画出孤山两句诗。\n"}
{"title": "响屟廊", "industry": "元代", "author": "于立", "content": "\n山中老禅寂，同坐说吴王。时有风前叶，铮然下屟廊。\n"}
{"title": "忆秦娥 其二 茉莉", "industry": "明代", "author": "梁清标", "content": "\n香风飏。黄昏院落花初放。花初放。银灯试照，别来无恙。美人奁镜偏宜傍。珠簪金络增新样。增新样。珊瑚枕畔，绿云鬟上。\n"}
{"title": "泥河书逆旅主人壁", "industry": "明代", "author": "杨士奇", "content": "\n扈从龙舆两度来，天清宣府净浮埃。凤阳李福能迎客，下马重过泛酒杯。\n"}
{"title": "贺新郎 忆梅", "industry": "清代", "author": "万锦雯", "content": "\n梦到孤山下。正依稀、清臞标格，逋仙流亚。纸帐素屏无觅处，辜负广平骚雅。空怅望、荒台寒榭。岂是春风欺北地，想缁尘、难枉高人驾。甘寂寞，在茅舍。如今腊尽应开也。逞精神、珠离玉缀，霜天雪夜。驿使不将消息寄，纵有幽怀莫写。几时得、重携杯斝。只恐梅花还似旧，待归来、白发堪盈把。谁为我，语同社。\n"}
{"title": "宿邯郸馆寄马磁州（一作宿邯郸寄磁州友人）", "industry": "唐代", "author": "张籍", "content": "\n孤客到空馆，夜寒愁卧迟。虽沽主人酒，不似在家时。\n\n几宿得欢笑，如今成别离。明朝行更远，回望隔山陂。\n"}
{"title": "陆严州赴召喜成三诗", "industry": "宋代", "author": "张镃", "content": "\n精舍欣闻已解骖，风樯不易到汗干。一缄试读幽人语，莫作时情贺礼看。\n"}
{"title": "奉和济川代书三十韵寄诸同舍", "industry": "宋代", "author": "司马光", "content": "\n金马延群俊，芸午聚众书。杳疑神境绝，深与世尘疏。气逼烟霄爽，光分日月余。不材叨误选，故友幸聊居。云盖森朝骑，天阍谨契鱼。后先陪贾马，左右揖严徐。朱阁霜清外，璇题日上初。词林精采撷，艺囿纵游鱼。决胜揪枰暝，穷欢绮席舒。朝错升紫闼，咫尺侍彫舆。玉壨俄乡思，铜符忽诏除。彩衣承几枚，华毂照园庐。四郭柑垂荫，千塍稻散渠。壶浆迎露冕，铙吹拥高旟。有德能仁虎，无欺耻怒狙。道涂繁揖让，犴狱绝沦胥。滞穗栖场圃，鸣桴静里闾。贫宁费官烛，饥不茹家蔬。翁子怀青绶，文园驾赤车。古今相与校，胜负定何如。上正开宣室，人方诵子虚。追锋行人谒，委佩复传胪。抚已聊睎骥，临民遽起予。居然耗廪禄，岂不愧簪裾。鹈翼颜何厚，锥囊意未摅。因循恋糠籺，汩没老涂淤。自顾徒为尔，诚非益者欤。俄承吕公檄，遂策阮生驴。驿骑传巴徼，诗筒达鲁墟。琳琅固无价，燕石敢沽诸。\n"}
{"title": "赵文昌中乙榜雨中感怀见遗走笔和荅 其一", "industry": "明代", "author": "边贡", "content": "\n华发王门晚拜官，齐竽声里独成叹。何人为荐长沙傅，一见文皇献治安。\n"}
{"title": "襄阳蹋铜蹄 其一", "industry": "明代", "author": "王世贞", "content": "\n襄阳老龙堤，爨石铁作泥。骏马骄凿落，真是蹋铜蹄。\n"}
{"title": "明妃怨 其二", "industry": "明代", "author": "何其伟", "content": "\n胡骑长驱紫陌头，穹庐无复汉宫秋。飘零不改春风面，试问君王念我不。\n"}
{"title": "春日杂述 其四", "industry": "清代", "author": "陈曾寿", "content": "\n卓矣吾强志，天乎遂永辞。无言存至爱，攻错胜严师。援救人心溺，扶持圣域危。遗书易亡佚，一发欲传谁。\n"}
{"title": "宫词 其五十三", "industry": "宋代", "author": "王圭", "content": "\n宫女薰香进御衣，殿门开锁请金匙。朝阳初上黄金屋，禁掖春深昼漏迟。\n"}
{"title": "黄海歌", "industry": "清代", "author": "王摅", "content": "\n我所居兮在海滨，未登高丘望远海。行入深山尽是山，银台金阙瞻安在？昨投汤院雨翻盆，电激雷轰众壑奔。兹山雨后当铺海，旋因观海登天门。天门削成去天尺，历尽危梯上绝壁。弥勒龛中一宿留，晓起白云千里积。非烟非雾铺虚空，时为车盖时为龙。诸峰没趾渐及顶，初由肤寸弥寰中。天吴仿佛舞其下，万里无际连苍穹。是时罡风吹蓬蓬，听如击鼓冯夷宫。更疑射蛟海水赤，一轮照曜扶桑东。须臾解駮浪纹静，玉池开放千芙蓉。人间万事皆桑田，惟斯亘古无变迁。尘寰局蹐真可怜，胡弗蹈海如鲁连。三山驱走置眼前，对之欲往心悠然。长愿采药山中眠，朝朝来往蓬莱巅。帝乡未遂平生志，从此浮槎天汉边。\n"}
{"title": "聂水部报命北上订余握手溪头赋此为别", "industry": "明代", "author": "胡应麟", "content": "\n河梁挥袂惜追游，五夜双龙拆斗牛。皂盖欲飞燕阙底，青帆仍溯越溪头。荧煌御气瞻华衮，慷慨穷交惜敝裘。明月梅花春事蚤，为公悬榻在南楼。\n"}
{"title": "送周裕之赴新息令", "industry": "宋代", "author": "秦观", "content": "\n丈人淮海英，抗节浮云外。挥毫错星锦，抵掌参竽籁。青春抱修能，脱略无范蔡。晚营三径资，百里聊束带。扁舟岁欲徂，古刹夜仍艾。去去整羽仪，行与高风会。\n"}
{"title": "莪默绝句集译笺乙集 其二七四", "industry": "当代", "author": "伯昏子", "content": "\n常鼓绛唇询酒甔，星移日转若何参。汝提我耳呢喃告，无力回天但醉酣。\n"}
{"title": "题江阁燕坐图", "industry": "明代", "author": "乌斯道", "content": "\n青山凝微霭，澄江耀晴空。层坡积馀润，绿树披清风。彼美衣冠者，燕坐江阁中。手持高士传，目送归飞鸿。天朝罗俊髦，岩穴何舂容。吾知松关路，未启白云封。\n"}
{"title": "周公帽", "industry": "宋代", "author": "李石", "content": "\n山头载帽周公雨，岩下生衣傅说霖。莫道蛮州无此样，可怜老我十分心。\n"}
{"title": "樟树阻风", "industry": "明代", "author": "韩日缵", "content": "\n留滞何为水一方，断崖古树郁苍苍。月明江渚寒相媚，气入丰城夜可望。孤棹不妨随去住，石尤底事太颠狂。酒糺拨闷从苛政，且倚兰桡到醉乡。\n"}
{"title": "读雪斋新诗", "industry": "明代", "author": "释函可", "content": "\n到门白尽两边篱，独拥半裘一见疑。半个孤僧连雪倒，数篇新句忍寒披。鬼当哭处予偏妒，血到漓时佛更悲。三日下来应冻死，早成一首哭冰诗。\n"}
{"title": "至南京之翌日，登雨花台，吊太平天王，诗以侑之 其三", "industry": "近代", "author": "连横", "content": "\n早用东平策，终成北伐勋。画河师不进，弃浙败频闻。同室戈相阋，中原剑失群。他年修国史，遗恨在湘军！\n"}
{"title": "日本杂事诗 其一三二", "industry": "清代", "author": "黄遵宪", "content": "\n让叶劳薪插户前，人人都道是新年。故乡正作消寒会，兽炭红炉一九天。\n"}
{"title": "河内诗二首 其一 楼上", "industry": "唐代", "author": "李商隐", "content": "\n鼍鼓沈沈虬水咽，秦丝不上蛮弦绝。常娥衣薄不禁寒，蟾蜍夜艳秋河月。碧城冷落空蒙烟，帘轻幕重金钩栏。灵香不下两皇子，孤星直上相风竿。八桂林边九芝草，短襟小鬓相逢道。入门暗数一千春，愿去闰年留月小。栀子交加香蓼繁，停辛伫苦留待君。\n"}
{"title": "对雪用曾丈韵呈徐丈", "industry": "宋代", "author": "仲并", "content": "\n鹤氅偏宜鹤发翁，戏挼筇杖与儿同。梅梢弄影半窗玉，柳径吹绵三月风。拥户且眠窗未晚，泛舟何向水如空。阳春便逐新诗到，不待葭灰落嶰筒。\n"}
{"title": "画梅毕各系以诗得四章 其三", "industry": "清代", "author": "姚燮", "content": "\n调脂弄铅儿女事，暂借英雄低手试。广平崭崭铁石肠，何似魏徵多妩媚？一衫水气双颊霞，玉楼春梦迷桃花，得毋怊怅西陵车。\n"}
{"title": "陈行之二年三至宁江尝有游吴之兴而尚不果", "industry": "宋代", "author": "晁公溯", "content": "\n君如历块马，万里当霜蹄。今为绕枝鹊，终夕未安栖。二年三风过，每至醉似泥。我贫觞豆薄，饭豆兼羹藜。汲碧云雨硖，撷青风露畦。焉能效季伦，咄嗟办蓱荠。君妇工烹调，刀几劳柔荑。昔尝留我饭，鲜腴出中闺。慎勿笑粢粝，平生把锄犁。朝来忽告别，复指巴渝西。借问王内史，何时游会稽。\n"}
{"title": "元宵即事呈林阳仲何人止 其一", "industry": "明代", "author": "李之世", "content": "\n羯鼓喧残市，妖妆演俗伶。火莲栽不活，珠蚌吐难明。地警欢场寂，岁贫灯价轻。金吾方厉禁，更尽没人行。\n"}
{"title": "临江仙 陈市长属徐平羽同志转知博物馆，许我专精撰述，不必随例上班，因用东坡词韵赋此报谢", "industry": "近代", "author": "龙榆生", "content": "\n待揭骚心资借鉴，含毫坐到深更。不教瓦釜竟雷鸣。腾天霏玉唾，掷地朗金声。换骨丹方凭指点，容吾极意经营。却将韶濩颂平生。含英期后报，作楫励今生。\n"}
{"title": "生查子", "industry": "宋代", "author": "晏几道", "content": "\n坠雨已辞云，流水难归浦。遗恨几时休，心抵秋莲苦。忍泪不能歌，试托哀弦语。弦语愿相逢，知有相逢否。\n"}
{"title": "春草", "industry": "清代", "author": "允礼", "content": "\n不辨江蓠与杜蘅，东风吹处一时生。西河冉冉寻芳路，南浦萋萋送客情。细雨迷离添杳霭，夕阳掩映更分明。垂鞭最忆花时节，河畔青青纵马行。\n"}
{"title": "次韵监簿弟惠乌髭药有诗", "industry": "宋代", "author": "许及之", "content": "\n漆城容可为荫室，发白何由黑于漆。但闻拔白成斑句，安得反老还童术。嗟予同气仍同心，怜我年侵雪更侵。尔年少我尚馀纪，我发纵秃当投簪。顶如赤壶已无二，君有良方诚已试。正使缁鬓犹能华，未免种须逢见戏。我发非病心合医，心白发白无已时。欲将心来烦汝黑，且图百问百不知。\n"}
{"title": "湖州竹枝词 其四", "industry": "明代", "author": "袁华", "content": "\n沤波春涨腻如油，坐看青山船倒流。桃花欲开杏花落，打鼓吹笛上杭州。\n"}
{"title": "涂山", "industry": "明代", "author": "郑善夫", "content": "\n浲水东行沧海回，衣冠玉帛万方来。后期独有防风氏，君看涂山戮将台。\n"}
{"title": "陈疾", "industry": "唐代", "author": "司空图", "content": "\n自怜旅舍亦酣歌，世路无机奈尔何。霄汉逼来心不动，\n\n鬓毛白尽兴犹多。残阳暂照乡关近，远鸟因投岳庙过。\n\n闲得此身归未得，磬声深夏隔烟萝。\n"}
{"title": "台城路 庚辰除夕", "industry": "近代", "author": "龙榆生", "content": "\n寂寥云外鸿音断，羁怀最难消遣。戍鼓连村，霜飙震堞，何物量愁深浅。清尊罢款。怕高烛烧残，暮鸦惊散。暂止将离，未须轻叹故巢换。馀寒随分自忍，万方知共盼，春动葭管。岸柳搓金，江梅缀玉，描入生绡缓展。宵长梦短。看骨肉能全，残魂常恋。唤醒东君，莫教人意懒。\n"}
{"title": "宫中行乐词六首 其四", "industry": "元代", "author": "王逢", "content": "\n积翠澄波阔，披香暖殿开。天低烽火树，日动蔓金苔。獭髓匀犹湿，羊车过不回。剩陈列女史，万一汉皇来。\n"}
{"title": "句", "industry": "宋代", "author": "熊彦诗", "content": "\n湘里难为别，湘江易得秋。\n"}
{"title": "新兴道中", "industry": "唐代", "author": "许浑", "content": "\n芙蓉村步失官金，折狱无功不可寻。初挂海帆逢岁暮，\n\n却开山馆值春深。波浑未辨鱼龙迹，雾暗宁知蚌鹬心。\n\n夜榜归舟望渔火，一溪风雨两岩阴。\n"}
{"title": "送李原贞游淮", "industry": "元代", "author": "郭钰", "content": "\n君归省亲亲已老，如何又涉长淮道。长淮千里快壮游，不似斑衣儿戏好。棹歌声齐催发船，烟花看柳媚晴川。酒泻红光照白日，诗传佳句惊离筵。丈夫意气吞馀子，百年养亲当养志。空山憔悴亦奚为，捧檄曾闻为亲喜。再拜劝君金叵罗，问君年纪甚不多。汉王好少今若此，攀龙早早腾银河。白璧黄金无足惜，庭闱欢声胜归日。莺花春暖吴宫深，鸿鹄风高楚天碧。\n"}
{"title": "昌江客感", "industry": "近代", "author": "胡雪抱", "content": "\n书剑长为客，谁还怅别离。倦游憎逆旅，多病累亲知。花暖红惊眼，山浓绿到眉。如何池上影，瘦甚旧年时？\n"}
{"title": "哀邝太史子元", "industry": "明代", "author": "皇甫汸", "content": "\n别我燕台上，思君湘水边。那知归卧病，忽尔复经年。常建违行药，扬雄罢草玄。碧山应不远，立马泪潸然。\n"}
{"title": "送曹提干归永嘉兼寄陈君举舍人", "industry": "宋代", "author": "项安世", "content": "\n问讯东嘉老紫薇，年来多病世人知。坐亲红炭犹觞客，日饭黄芽未废诗。左氏释经工定了，周官著论梦应衰。西清眷眷君王意，欲唤申公草汉仪。\n"}
{"title": "九日与彦明登雨花台", "industry": "明代", "author": "文徵明", "content": "\n雨花台上雨初乾，野色江光落坐间。岂谓旅游逢九日，共来把酒看三山。老年节物偏生感，到处云林不负閒。落木满空秋万里，暝禽遥带夕阳还。\n"}
{"title": "夏日同诸子集顾光禄分得屏字是日为光禄诞日", "industry": "明代", "author": "孙继皋", "content": "\n风尘玄草见君亭，尊酒千花照岁星。禁署声华头未白，中朝冠盖眼逾青。云浮北阙高金掌，日落西山列翠屏。以我相从诸子后，非才偏自学沉冥。\n"}
{"title": "青山白云 其二", "industry": "明代", "author": "朱元璋", "content": "\n云凝雨后翠张绵，隐露遥岑将近天。潭水龙吟吹白浪，丹崖穹处暮收烟。\n"}
{"title": "宿天台万年寺", "industry": "宋代", "author": "陈知柔", "content": "\n古寺来投宿，云岩第几层。有诗堪供佛，无事且依僧。小阁泉喧枕，修廓雨暗灯。好峰看未足，梦绕碧崚嶒。\n"}
{"title": "郊观二十二韵", "industry": "明代", "author": "何景明", "content": "\n今代圜丘地，天开壮丽区。神祗二后配，礼乐百王殊。制作由皇祖，仪章藉老儒。万灵钦受纪，七圣亶承图。柴望兼虞典，登封略汉模。巍基错采绘，法象备堪舆。丹户乾坤辟，雕墙海岳扶。瑶坛上星斗，琳观俯虚无。辅弼朝玄座，勾陈卫紫枢。风含浴殿暖，云袅露盘孤。好畤瞻春祀，嵩高听夜呼。公侯守禁禦，虎旅发金吾。玉辇临牺宰，珍馐走膳夫。庙县镛鼓列，庭舞羽千趋。俎豆联周簋，圭璋饰夏瑚。祠官足锦绣，道士住蓬壶。泽草三花绽，宫霞五色敷。时时聆磬管，郁郁锁松梧。日月藏金匮，龟龙秘赤符。祈天洪洛诰，渡海斥秦诬。杜甫唐三礼，班生汉两都。侍臣从此赋，千载颂文谟。\n"}
{"title": "绮罗香 题马元儿水墨兰竹湖石画帧", "industry": "清代", "author": "何振岱", "content": "\n永昼帘栊，阑春节候，别绪无端怎理。已悔飘萍，肯逐等闲流水。谱鹃声、弦索先哀，弄麝煤、玉光犹紫。问姿年、一点芳心，几枝娟蕙翠筠里。丁娘豪侠自写，看取皱云茧纸，过人灵慧。密誓湘波，浣尽千生离泪。怨衰迟、孤影秦淮，傍香灯、回光萧寺。写人间、旧梦痕痕，忏词笺梵宇。\n"}
{"title": "猛虎", "industry": "宋代", "author": "欧阳修", "content": "\n猛虎白日行，心闲貌扬扬。当路择人肉，罴猪不形相。头重尾不掉，百兽自然降。暗祸发所忽，有机埋路傍。徐行自踏之，机翻矢穿肠。怒吼震林丘，瓦落儿堕床。已死不敢近，目睛射余光。虎勇恃其外，爪牙利钩鋩。人形虽羸弱，智巧乃中藏。恃外可推折，藏中难测量。英心多决烈，自信不猜防。老狐足奸计，安居穴垣墙。穷冬听冰渡，思虑岂不长。引身入扱中，将死犹跳踉。狐奸固堪笑，虎猛诚可伤。\n"}
{"title": "纳火祀大辰十二首 亚、终献用《文安》。", "industry": "宋代", "author": "郊庙朝会歌辞", "content": "\n币玉肃陈，笙簧具举。桂醑浮觞，琼羞溢俎。礼有三献，式和且序。神具醉止，庆流寰宇。\n"}
{"title": "岁晏怀近夫", "industry": "明代", "author": "郑善夫", "content": "\n不见殷郎又一年，每凭䰟梦到青田。成家文学人皆仰，为邑风流世共传。嵇吕岂辞千里驾，桃哀真结此生缘。孤山云物负残腊，雁宕烟霞愁远天。\n"}
{"title": "代为其亲寿 其二", "industry": "宋代", "author": "李曾伯", "content": "\n两星相比映文昌，戏綵蹁跹戟卫香。鬓底公因民事白，眉边人卜诏书黄。五千文字为家计，百万阴功即寿乡。要学元和同九老，未誇耆旧传襄阳。\n"}
{"title": "黄甘", "industry": "宋代", "author": "司马光", "content": "\n黄金缀缥带，摇落楚江涯。采助杯盘胜，羞将橘柚偕。时移香不变，物远味尤佳。欲种沧洲树，何年此意谐。\n"}
{"title": "忆京师上元", "industry": "宋代", "author": "晁说之", "content": "\n艳艳灯欺月，英英人胜灯。红绵开四照，金凤起千层。\n"}
{"title": "涧亭麈尾泉", "industry": "宋代", "author": "蒲寿宬", "content": "\n泉挥玉麈尾，岫拥翠云裘。尽日看不足，倚阑生古愁。\n"}
{"title": "雨中山行", "industry": "宋代", "author": "王炎", "content": "\n暝烟有客投茅舍，春水无人渡板桥。满地落花愁寂寂，连天芳草思迢迢。\n"}
{"title": "东梅八景为刑部郎中郭鼎贞题 其五 竹冈晚照", "industry": "明代", "author": "金幼孜", "content": "\n翠竹冈头景物幽，长天落日澹悠悠。几家返照催砧杵，半壁新蟾入画楼。高垄牛归樵己散，沧溪渔罢网初收。故家迢递金川外，犹忆登临共唱酬。\n"}
{"title": "花心动 木香花", "industry": "清代", "author": "熊琏", "content": "\n日暖风和，正满架浓阴，柴门深掩。篱落萧疏，墙角清幽，望去琼瑶一片。淡香飘向无人处，试问在、谁家庭院。尽任著、山村水郭，牵藤布蔓。林下风情未远。纵富贵何辞，也甘贫贱。杏子青垂，柳带长拖，多少繁华先占。殿春芍药同时放，不羡它、雕栏回槛。须知道、生来野性萧散。\n"}
{"title": "武原杂题八首 其八 读书堆", "industry": "明代", "author": "朱朴", "content": "\n兰若双峰碧树隈，逋翁传有读书堆。数声秋磬孤烟外，想见高吟待月来。\n"}
{"title": "鹧鸪天 昨日立秋，今日星期，明日七夕", "industry": "清代", "author": "吴湖帆", "content": "\n小阁疏帘漫卷舒。神仙伴侣有何殊。银河鹊渡秋宵乍，钿盒金钗私语初。花绰约，影扶苏。柳眉相对月梳梳。赢来多少风流梦，消受星期贴体酥。\n"}
{"title": "将进酒", "industry": "明代", "author": "邓云霄", "content": "\n君不见提壶鸟，前生不饮酒。遗恨东风怅落花，枝上提壶不停口。羲和鞭日急如梭，春光九十元无多。鹔鹴可典龟可换，但愿尊中日长满。杯行到君君莫辞，禽声有意君当知。休誇杏色如人颊，但恐杨花罥鬓丝。\n"}
{"title": "小明", "industry": "先秦", "author": "佚名", "content": "\n明明上天，照临下土。我征徂西，至于艽野。二月初吉，载离寒暑。\n心之忧矣，其毒大苦。念彼共人，涕零如雨。岂不怀归？畏此罪罟！\n昔我往矣，日月方除。曷云其还？岁聿云莫。念我独兮，我事孔庶。\n心之忧矣，惮我不暇。念彼共人，眷眷怀顾！岂不怀归？畏此谴怒。\n昔我往矣，日月方奥。曷云其还？政事愈蹙。岁聿云莫，采萧获菽。\n心之忧矣，自诒伊戚。念彼共人，兴言出宿。岂不怀归？畏此反覆。\n嗟尔君子，无恒安处。靖共尔位，正直是与。神之听之，式穀以女。\n嗟尔君子，无恒安息。靖共尔位，好是正直。神之听之，介尔景福。\n"}
{"title": "龟", "industry": "宋代", "author": "梅尧臣", "content": "\n王府有宝龟，名存骨未朽。初为清江使，因落豫且手。白玉刻佩章，黄金铸印纽。辞聘彼庄生，曳涂诚自有。\n"}
{"title": "读书感愤四首 其三", "industry": "宋代", "author": "汪炎昶", "content": "\n痴尝泥编简，谓世无难为。家国共条贯，圣贤类我欺。鬓彩斑断雨，灯影清凉飔。吾道适自尔，贫贱岂所期。\n"}
{"title": "镇皖楼叶郡守夏郡丞席上作", "industry": "明代", "author": "祁衍曾", "content": "\n芳筵傍树缘逃暑，胜域迎秋故入风。九派洪涛孤槛外，万山晴蔼一杯中。高悬幕榻谁徐孺，烂漫江亭此醉翁。得意论交狂转剧，徵歌还散玉莲红。\n"}
{"title": "昭君怨 其一", "industry": "清代", "author": "程颂万", "content": "\n绿遍垂杨远岸。一夜翠痕都减。鸳梦住江南。又春三。三月东风吹瘦。记得别伊时候。罗帐泪偷垂。小鬟知。\n"}
{"title": "赋得霞觞寿吴翁", "industry": "明代", "author": "顾璘", "content": "\n金母酿玄醴，日采扶桑霞。灵光化浮蚁，片片扬榴花。神仙善幻相，阴阳注精华。酌以美颜色，炯如三春葩。真气固元命，令人寿无涯。愿启长指爪，献之山翁家。\n"}
{"title": "题名碑石琢之已成求章伯益先生篆额", "industry": "宋代", "author": "郑獬", "content": "\n老匠隳山斩苍石，偃然巨璞长於席。锐凿飞椎日鑱击，金錞嘲轰满虚室。白沙礲就大禹圭，绀滑自同青玉色。两螭攫拿相闹立，欲求大篆冠其额。先生绝妙不须言，引墨为我一落笔，蟠屈玉箸入石壁。吾曹名氏遂辉赫，异物不复容侵蚀。\n"}
{"title": "和彭秀才定求宁阳道上之作", "industry": "明代", "author": "吴捷", "content": "\n五陵裘马舞飞鸾，路熟车轻勿厌难。云锁姑苏明月冷，梦驰天阙晓钟寒。两年琴韵悲童叟，一路棠阴忆钓磻。寄语峰头旧猿鹤，莫将过客等閒看。\n"}
{"title": "和梅圣俞感李花", "industry": "宋代", "author": "王圭", "content": "\n朝摘桃花红破萼，暮摘李花繁满枝。客心浩荡东风急，把酒看春能几时。舞衣未放哀弦阕，鷤䳏欲鸣花影绝。将军白首不功名，霸陵千古流青血。\n"}
{"title": "西楼", "industry": "清代", "author": "黄节", "content": "\n晨炊残月挂西楼，树顶朝阳绿尚稠。短短秋风才领略，困人烦暑又淹留。\n"}
{"title": "六月内喜雨诗", "industry": "宋代", "author": "敖陶孙", "content": "\n炎天亦靳雨，特地费雷将。隐隐来何久，飞飞势稍颺。初从沾块润，忽作建瓴忙。穉子抛书出，臞禅解缚狂。苗滋应秀颖，风过忽温凉。蛛纲掀三面，虫书漫数行。衾箱开岁事，恩泽到诗章。怨暑移今昨，烦痾觉在亡。青莲开绀宇，白苎舞雕墙。只影还晡暮，惊心重渺茫。思惟大火聚，回向六时香。脱略时流辈，周旋古佛场。身才丈六足，舌乃大千长。此理凭谁诘，何方便举扬。鼠愁灯崛峍，鸦睨铁琅珰。生理何聊赖，斯文重激昂。盛时追少壮，故步失寻常。政尔蓬心萲，依然贝叶光。\n"}
{"title": "悠然堂", "industry": "宋代", "author": "韩淲", "content": "\n公堂柱笏文书省，日月青山在眼前。吟到有诗端自肯，醉中因酒亦天全。霜高远树参差外，风落孤鸿灭没边。却笑柴桑穷处士，篱根把菊始知然。\n"}
{"title": "雨花室", "industry": "清代", "author": "弘历", "content": "\n林谷无过静，山房底用多。翠霏峰四面，青罨户千螺。门外杂鸣雨，崖间纷捲波。那须天女散，一室俨维摩。\n"}
{"title": "江南曲（五首）", "industry": "明代", "author": "刘基", "content": "\n金陵好是帝王州，城下秦淮水北流。惆怅江南旧花月，女儿尽作北歌讴。\n"}
{"title": "月岩", "industry": "宋代", "author": "赵蕃", "content": "\n那得空山月半轮，天将绝境验诗人。古今来往知多少，底事流传略未闻。\n"}
{"title": "上云内帅贾君", "industry": "元代", "author": "麻革", "content": "\n北极长虹掣，西垣太白高。千年知运圮，四海共兵鏖。雾黑龙蛇斗，山昏虎豹嘷。石伤填海羽，波动负山鳌。遗介潜寒渚，惊鼯走夜牢。江山留惨黯，天地入焄蒿。众折思枝柱，初寒俟茧缫。明良逢庆会，乡曲得名豪。梁栋因人出，艅艎为世操。安流欣鼓枻，奔浪独能篙。日出戈挥景，江翻弩射涛。风声连澒洞，裁鉴悉纤毫。桃李勤封植，茅菅日薙薅。猎场游麂鹿，鱼渚动鳅鱽。井邑生春色，禾麻饫土膏。民歌乌绕屋，士喜马腾槽。朔塞閒刁斗，天山拥节旄。岱嵩何落落，江汉自滔滔。大宝珠仍璧，长城雉与壕。崇牙分棨戟，大壤属鞬櫜。日月依龙德，风云挟豹韬。夹山群战骑，黑水泳轻舠。落日观鱼浦，秋风射雉皋。化行家置塾，役简里停鼛。歌奏投壶室，文閒治狱曹。西庵谈性理，东阁会奇髦。森爽开璜琥，纵横列雁羔。礼容新泮宇，物性遂庄濠。牧唱闻朝起，樵音听暮号。孤婴收坎阱，流滞起蓬蒿。屡下陈蕃榻，谁空北海醪。却军敦礼乐，曹馆富风骚。客望龙门聚，雏从凤穴翱。世知三窟隘，人可二天逃。雨露承恩命，山河袭世劳。功名高卫霍，辅弼慕伊咎。鞍马怜髀肉，簪缨视鬓毛。雅申张仲德，颂入鲁侯昭。有客伤沦落，无阶写郁陶。太行云羃羃，代北雨骚骚。去国心将折，怀人首独搔。身如伏枥骥，情似失林猱。涸辙将安往，穷途况所遭。幸今逢匠石，直欲啖醨糟。忖己诚无有，登门亦已叨。沐薰良备至，感激欲号咷。已客冯驩舍，犹伤范叔袍。锷须开匣剑，割欲试铅刀。杞梓容山木，包羞荐沼芼。每思休困顿，佳荫有兰䔌。\n"}
{"title": "某得银杏不食种之庵前见者曰是三十年乃生公", "industry": "宋代", "author": "释慧空", "content": "\n蟠桃一实三千年，银杏著子三十载。老僧只作旦暮看，汝莫匆匆宜少待。阶前始芽今出屋，便是携篮走僮仆。伴我东园看菜归，与汝煎茶剥柔玉。\n"}
{"title": "次韵周敏卿秋兴三首", "industry": "宋代", "author": "喻良能", "content": "\n团团岩中桂，移根篱舍间。秋风一披拂，袅袅天香寒。对此径须饮，把酒酬西山。浩歌何穷已，宁必素与蛮。\n"}
{"title": "睡 其一", "industry": "宋代", "author": "徐积", "content": "\n睡入净域居，梦有殊方乐。不须汎海装，去采神仙药。手辟黄金阙，足踏巨鳌壳。更作西方行，真到昆崙脚。\n"}
{"title": "王官谷十咏 其七 双人石", "industry": "宋代", "author": "俞充", "content": "\n屹立高峰东，峭直如昔贤。夷齐耻周食，巢由傲尧天。不畏风霜侵，所依松柏坚。五老静相对，森森莫知年。\n"}
{"title": "题董文敏秋山图 其二", "industry": "清代", "author": "丘逢甲", "content": "\n歇绝风流五百年，海天呼鹤话云间。于今画隐楼头看，不是吴山是粤山。\n"}
{"title": "弄珠亭春日闲望", "industry": "宋代", "author": "文同", "content": "\n弄珠亭上客，来想弄珠人。野草迷晴岸，垂杨暗晚津。天涯羁旅地，村落寂寥春。何处皤然叟，扁舟下钓纶。\n"}
{"title": "挽邓子益", "industry": "明代", "author": "刘崧", "content": "\n犹闻卧病柘塘村，忽报冥栖敛绿原。哭母仅馀三日泪，忆兄空断十年魂。藏书已逐家人散，吟卷翻凭故友存。乱定重寻迷旧迹，萧萧秋草閟荒园。\n"}
{"title": "黄鹤楼记", "industry": "唐代", "author": "阎伯理", "content": "\n　　州城西南隅，有黄鹤楼者。《图经》云：“费祎登仙，尝驾黄鹤返憩于此，遂以名楼。”事列《神仙》之传，迹存《述异》之志。观其耸构巍峨，高标巃嵸，上倚河汉，下临江流；重檐翼馆，四闼霞敞；坐窥井邑，俯拍云烟：亦荆吴形胜之最也。何必濑乡九柱、东阳八咏，乃可赏观时物、会集灵仙者哉。\n　　刺使兼侍御史、淮西租庸使、荆岳沔等州都团练使，河南穆公名宁，下车而乱绳皆理，发号而庶政其凝。或逶迤退公，或登车送远，游必于是，宴必于是。极长川之浩浩，见众山之累累。王室载怀，思仲宣之能赋；仙踪可揖，嘉叔伟之芳尘。乃喟然曰：“黄鹤来时，歌城郭之并是；浮云一去，惜人世之俱非。”有命抽毫，纪兹贞石。\n　　时皇唐永泰元年，岁次大荒落，月孟夏，日庚寅也。\n"}
{"title": "村中晚望", "industry": "唐代", "author": "陆龟蒙", "content": "\n抱杖柴门立，江村日易斜。雁寒犹忆侣，人病更离家。\n\n短鬓看成雪，双眸旧有花。何须万里外，即此是天涯。\n"}
{"title": "席上赠张稚昭二首 其一", "industry": "清代", "author": "吴暻", "content": "\n相府莲歌乐府春，清尊檀板话穷尘。谁传天宝凄凉曲，柳市当年旧玉人。\n"}
{"title": "柳梢青", "industry": "宋代", "author": "施枢", "content": "\n飞露初霜。冷侵金井，响到银床。懊恨碧梧，不留一叶，月占纱窗。\n\n雁声做尽凄凉。又陡顿、衾寒夜长。曲曲屏山，重重客梦，无限思量。\n"}
{"title": "醉花间四首 其二", "industry": "当代", "author": "卢青山", "content": "\n斜阳落，斜月落，升落无忧乐。不见倚阑人，一刹躯如削。雪摧梅上萼，风断秋千索。饶他万物伤，不似情怀恶。\n"}
{"title": "近买山范湾自营藏地与亡弟草塘君及外家墓茔", "industry": "宋代", "author": "薛嵎", "content": "\n草塘相望隔重云，愧我为兄蚤哭君。少日对吟听夜雨，老来无计抚孤坟。泉台冥漠唯增感，人事安排已十分。莫待他年推吉应，如今友爱最先闻。\n"}
{"title": "眼儿媚·咏梅", "industry": "清代", "author": "纳兰性德", "content": "\n莫把琼花比澹妆，谁似白霓裳。别样清幽，自然标格，莫近东墙。冰肌玉骨天分付，兼付与凄凉。可怜遥夜，冷烟和月，疏影横窗。\n"}
{"title": "绿杨紫燕图", "industry": "明代", "author": "秋江湛公", "content": "\n紫燕双双掠水滨，绿杨袅袅不胜春。朱门华屋知多少，认得谁家是主人。\n"}
{"title": "估客乐二首 其二", "industry": "明代", "author": "胡应麟", "content": "\n乐哉估客乐，鱼虾贱如泥。愁杀闺中妇，玉箸镇长啼。\n"}
{"title": "游凝祥池同晁无咎作", "industry": "宋代", "author": "孔武仲", "content": "\n平时念京国，此地惬幽情。杨柳繁无路，凫鷖远有声。郊原斜日下，襟袂好风生。把酒须拌醉，还家不隔城。\n"}
{"title": "春日题水轩", "industry": "元代", "author": "陈樵", "content": "\n菰蒲生户外，翠羽落阶前。日出雨无影，春浓花有烟。汗青书在简，血碧泪经年。丘墓池东北，看云日日眠。\n"}
{"title": "偈十首 其六", "industry": "宋代", "author": "释道行", "content": "\n狗子佛性无，韶石不相辜。为君重决破，秋至雁衔芦。\n"}
{"title": "赵故城", "industry": "宋代", "author": "许及之", "content": "\n丛台意气俄销歇，故垒歌钟几劫尘。只有蔺卿生气在，坟前衰草镇如新。\n"}
{"title": "小游仙诗九十八首 其八十九", "industry": "唐代", "author": "曹唐", "content": "\n东溟两度作尘飞，一万年来会面稀。千树梨花百壶酒，共君论饮莫论诗。\n"}
{"title": "偈颂九首 其七", "industry": "宋代", "author": "释如净", "content": "\n平地起骨堆，虚空剜窟笼。蓦透两重关，拈却黑漆桶。\n"}
{"title": "和尹懋登南楼", "industry": "唐代", "author": "张均", "content": "\n客来已两春，更瞻韶光早。花鸟既环合，江山复骈抱。\n\n楼形写北潭，堞势凌青岛。白云谢归雁，驰怀洛阳道。\n"}
{"title": "张守有和章复次韵三首", "industry": "宋代", "author": "陈造", "content": "\n一骨万金知未惬，五云七字不妨赊。此翁久断扬州梦，径付凝香旧主家。\n"}
{"title": "道中寄景珍兼简庚元镇", "industry": "宋代", "author": "黄庭坚", "content": "\n传语濠州贤刺史，隔年诗债几时还。因循樽俎疏相见，弃掷光阴只等闲。心在青云故人处，身行红雨乱花间。遥知别後多狂醉，恼杀江南庚子山。\n"}
{"title": "八月八日发潭州后得绝句四十首", "industry": "宋代", "author": "赵蕃", "content": "\n才把离觞已足悲，况哦别句慰相思。月明未比夜来别，人影已知天外追。\n"}
{"title": "梅花十五首 其九", "industry": "元代", "author": "王冕", "content": "\n冷艳凝轻露，清香度晚风。如何冰玉质，却学小桃红？\n"}
{"title": "题苏昌龄溪山读书图", "industry": "元代", "author": "曹伯启", "content": "\n一区精舍水云间，万里春融百虑閒。海内苍生渴霖雨，不应坚坐对柴关。\n"}
{"title": "循州杂咏八首 其三", "industry": "明代", "author": "欧必元", "content": "\n西风凄断到黄昏，新旧遗阡洒泪痕。已向麒麟悲往事，更从青草吊香魂。\n"}
{"title": "自叹", "industry": "明代", "author": "顾璘", "content": "\n自叹百年客，离尘复入尘。关山南徼路，风雨独行身。向物情俱淡，还家梦已频。须知千白璧，难买一阳春。\n"}
{"title": "永乐甲辰四月二十七日毡帽山雪后呈兵部崔侍郎", "industry": "明代", "author": "郑珞", "content": "\n四月天山雪未乾，同云万里白漫漫。月临虎帐晴光薄，风飐狐裘曙色寒。尊酒对灯稽岭北，孤舟飞梦剡溪湾。愿令一洗边尘净，疋马宁辞道路难。\n"}
{"title": "杭州行 其七 岳庙感赋", "industry": "当代", "author": "何永沂", "content": "\n帝业千年带血腥，四凶跪地耻长钉。岳忠枉有河山梦，三字风波小小亭。\n"}
{"title": "题可庵老人写竹", "industry": "明代", "author": "史鉴", "content": "\n国初写竹王舍人，笔端生动妙入神。风流太常继其后，片纸一出人争取。可庵老人得此传，声价在人尤赫然。江南贤豪动百数，家家屏障生风烟。前年寄我雪竹图，天地惨淡云模糊。大枝横斜小枝亚，金鞭击折青珊瑚。今年写竹吴江见，写出千人万人羡。鸾凤盘空云日翻，蛟龙出海风雷变。鹧鸪无声锦瑟稀，湘娥披云未遮面。老人老人勿自珍，笔力转多方绝伦。高山流水志有在，莫谓识面无其人。\n"}
{"title": "过淮阴祠", "industry": "明代", "author": "杨爵", "content": "\n落日苍山道，淮阴祠下过。祸生齐境土，功在汉山河。野鸟啼新树，残烟带薜萝。英雄千古泪，汾水一添波。\n"}
{"title": "古离别（一作古别离）", "industry": "唐代", "author": "权德舆", "content": "\n人生天地间，瞥若六辔驰。夭寿既常数，奈何生别离。\n\n迹当中人域，正性日已衰。是非千万境，杳霭情尘滋。\n\n出门事何常，暂别亦难期。冉冉叹流景，悠悠限山陂。\n\n尽此一夕欢，华樽会前墀。鸡鸣东方曙，夙驾临通逵。\n\n欲出强移步，欲留难致辞。两情不得已，念此留何为。\n\n天明去已远，寂默居人归。入门复上堂，怳怳生惊疑。\n\n经履同游处，犹言常相随。览物或临盘，翻怪来何迟。\n\n乃知前日欢，本为今日悲。特此别后心，宁及未见时。\n\n则知交疏分，久久翻易持。报君未别后，别后当自知。\n\n"}
{"title": "忠义总管田公", "industry": "元代", "author": "刘麟瑞", "content": "\n天西战士竞衔枚，乘会关夷路始开。两蜀金汤随水逝，三秦烽火照天来。凤州文武浑无愧，马岭英灵只自哀。后夜魂归何处寓，陇头潇洒一枝梅。\n"}
{"title": "和崔若拙四时田家词四首之四", "industry": "宋代", "author": "贺铸", "content": "\n晚雪漫漫没兔罝，满杯豆粥饷邻家。夜长少妇无舂织，一点青灯伴缉麻。\n"}
{"title": "次韵和答斯远入城见迎诗", "industry": "宋代", "author": "赵蕃", "content": "\n四海岂不广，一身何所归。倦游成白首，知已固黄扉。愧我尚斗食，如君犹褐衣。长年恨相远，晚岁得相依。\n"}
{"title": "咏白莲七首", "industry": "明代", "author": "李坚（贞夫）", "content": "\n举世何人识爱莲，白莲风味更堪怜。千年高士陶彭泽，曾向庐山结社缘。\n"}
{"title": "题冯尉绿净堂", "industry": "宋代", "author": "周紫芝", "content": "\n不种平池玉井莲，卷帘堂下水如烟。溶溶自涨晴江绿，脉脉还通暗谷泉。谁道冯唐今白首，始知梅福是真仙。客来莫吐青铜面，要看蟾宫上下天。\n"}
{"title": "为亡僧下火", "industry": "宋代", "author": "释克勤", "content": "\n五蕴山头涅槃路，四方八面没遮拦。通身尽是金刚眼，一粒灵丹火里燃。\n"}
{"title": "七言老农问", "industry": "宋代", "author": "沈遘", "content": "\n使者輶车岁不停，金缯兼载价连城。洛阳年少今何怯，未省传闻敢请缨。\n"}
{"title": "衡州邓贰守示寄石翁诗次韵奉答 其三", "industry": "明代", "author": "庄昶", "content": "\n荡荡乾坤无异境，熙熙造化有同功。云霞缭绕孤眠稳，霄汉飞腾一羽雄。文绣蚤知非赵孟，鹿裘老去是荣翁。衡山笑与箕山较，瓢挂林稍不断风。\n"}
{"title": "和杜孝锡展江亭三首", "industry": "宋代", "author": "韩维", "content": "\n世情未免歌红粉，道韵无妨寄白云。归路看花应更好，林间明月涌金杯。\n"}
{"title": "肱维那求赞", "industry": "宋代", "author": "释清远", "content": "\n识余者谁，请观端的。孰云丹青，谩劳寻觅。断云架巘，皎月在壁。昭尔惺惺，悟兹寂寂。\n"}
{"title": "凉州乐歌二首 其一", "industry": "南北朝", "author": "温子升", "content": "\n远游武威郡，遥望姑臧城。车马相交错，歌吹日纵横。\n"}
{"title": "秋夜感怀", "industry": "明代", "author": "陈达", "content": "\n簿书丛里岁华淹，且放馀情上兔尖。鸿雁忽将秋色至，轩窗时见晚凉添。望迷红树家千里，立尽青霄月一帘。但把行藏参易理，卜居何用远求詹。\n"}
{"title": "二郎神", "industry": "清代", "author": "史承谦", "content": "\n彩云散后，空想象、镜中眉抚。忆桂月齐看，华灯双照，谁解分飞苦。金屋装成人已远，知远嫁、明妃何处。怅心字香消，莺笺信杳，断肠谁诉。无据。啼痕泪靥，料难重睹。好趁着新秋，宵凉漏永，打叠离魂飞去。曲曲栏干，重重屈戍，也不怕、伊遮住。算拚却、醒后思量，赢得梦中识路。\n"}
{"title": "菩萨蛮·唐昌观里东风软", "industry": "宋代", "author": "史达祖", "content": "\n唐昌观里东风软。齐王宫外芳名远。桂子典刑边。梅花伯仲间。笼茸锼暖雪。琐细雕晴月。谁驾七香车。绿云飞玉沙。\n"}
{"title": "次陈荩卿生辰述怀", "industry": "明代", "author": "方登", "content": "\n不屑投时好，年光寄薜萝。著书人借读，种竹鸟飞过。有兴诗筒满，无钱酒债多。丹枫与湖水，相映醉颜酡。\n"}
{"title": "送秦僚长汲孺出守龙安", "industry": "明代", "author": "欧大任", "content": "\n郡当四塞似羌中，铜虎符分汉使同。白水半从鱼窍北，青山多在马盘东。洞天可蹑仇池远，栈阁谁开陇道雄。飞盖未知何日到，蜀人应自待文翁。\n"}
{"title": "玉山西下换小舟乘月", "industry": "明代", "author": "陆深", "content": "\n怀玉溪山路，依稀记昔年。秋风南国客，明月下泷船。苦爱沧浪曲，谁歌白石篇。甘棠是何物，千古使人怜。\n"}
{"title": "春江", "industry": "清代", "author": "丘逢甲", "content": "\n春水绿生波，春江打桨过。阴晴浑未定，莫便脱渔蓑。\n"}
{"title": "英宗皇帝挽词二首 其一", "industry": "宋代", "author": "曾巩", "content": "\n已应南阳气，犹迟代邸来。范熔归独化，纲理付群材。禹会方无外，虞巡遂不回。空惊柏城仗，箫鼓送馀哀。\n"}
{"title": "题胡瘖公贯华阁图三首 其二", "industry": "近代", "author": "孙揆均", "content": "\n狂醉桑榆忆唱酬，额书遗像两无留。失之彼者得之此，生死交情有扇头。\n"}
{"title": "答圣俞莫饮酒", "industry": "宋代", "author": "欧阳修", "content": "\n子谓莫饮酒，我谓莫作诗。花开木落虫鸟悲，四时百物乱我思。朝吟摇头暮蹙眉，雕肝琢肾闻退之。此翁此语还自违，岂如饮酒无所知。自古不饮无不死，惟有为善不可迟。功施当世圣贤事，不然文章千载垂。其余酩酊一◇酒，万事峥嵘皆可齐。腐肠糟肉两家说，计较屑屑何其卑。死生寿夭无足道，百年长短才几时。但饮酒，莫作诗，子其听我言非痴。\n"}
{"title": "放言简振之 其一", "industry": "清代", "author": "李振钧", "content": "\n不忧老大鬓如银，要问千秋以后身。欲杀埋甘青冢草，知还泛共绿波春。万人学已能无敌，四壁家犹未是贫。皓月当天天不语，悠悠可有意中人。\n"}
{"title": "十月白牡丹，郢中孙氏家植也", "industry": "元代", "author": "范梈", "content": "\n霜槛枝头结素云，分明便有绣成裀。紫皇为爱春风早，特向瑶台折赠君。\n"}
{"title": "赠修水黄君子行", "industry": "宋代", "author": "程公许", "content": "\n雨润莘野犁，水给汉阴瓮。一为大烹鼎，玉食此焉供。一如朽木偶，肯受关索弄。显晦势则然，达观等一梦。可怜蓬瓮生，万卷皆成诵。静退一何勇。静退一何勇，本不借怂恿。使孔孟复起，必能与折衷。世道日以隘，古心谁与共。君家太史公，以文瑞吾宋。崛奇庄骚语，雅淡产周颂。学力窅深，天巧少机综。风流被诸孙，璆琳富包贡。若若绶满朝，从从清燕奉。那短一亩宫，有士苦吟讽。寐语甘自怡，经纶付时栋。伊余曩在列，窃自耻阴拱。斥去职蕃宣，习愒糜廪俸。何阶醪推激，为我破愚蠢。由唐及国朝，作者亦已众。元气所融会，谅亦劳艺程。苦心欲其工，何者适於用。当知正始音，若睹治世凤。览辉千仞冈，一洗群目瞢。谀闻我自知，可能相引重。乞间会得请，敢觊百钱送。假道愿款门，单车屏徒从。不妨蒿藋迳，容我於二仲。\n"}
{"title": "家园示弟 其三", "industry": "明代", "author": "屈大均", "content": "\n年来深赖汝，耕稼养慈亲。但守茅容学，无轻聂政身。白华开晓露，明月照晴春。自古成高节，多传市井人。\n"}
{"title": "舜举桃花二首 其二 绯桃", "industry": "元代", "author": "凌云翰", "content": "\n晴日蒸红烂若霞，一枝如影绿窗纱。去年花里寻诗处，错认溪桥卖酒家。\n"}
{"title": "雪鹤亭为吴虎臣题", "industry": "明代", "author": "欧大任", "content": "\n三鹤伶俜思其雄，引吭寒夜临悲风。低回顾影卑栖穷，宁慕凡鸟污泥中。是时朔吹号苍穹，雪花如掌飞瑶空。庭前玉峰耸玲珑，松竹半折墙西东。三鹤洗濯毛羽同，引雏翩翩缑与嵩。雏也少小如仙童，养之千年砂始红。口衔赤玉苍精龙，太室长揖浮丘公。王母欲访三鹤踪，西来青鸟尺书通。玉箱奉药芝泥封，侑之三花烟濛濛。黄山白岳开房栊，玉和琼浆饮啄丰。一曲南飞寿重瞳，吾将献之蓬莱宫。\n"}
{"title": "[双调]落梅风", "industry": "近代", "author": "吴未淳", "content": "\n荷花白，柳叶青。小池塘月明风静，幽人不来谁共影。怅孤怀似愁如病。\n"}
{"title": "杨柳枝", "industry": "明代", "author": "李时勉", "content": "\n章台大道边，栗里旧门前。苦被行人折，何如伴醉眠。\n"}
{"title": "九岭", "industry": "清代", "author": "李良年", "content": "\n昨者暑气清，岚瘴喜初散。幕府有程期，鸣鏦戒宵半。残月不到地，松梢耿河汉。冥冥列炬移，灼灼萤火乱。空山悟无始，静里阅昏旦。九岭争一隅，径窄中每断。我行尚层冈，仆夫复深涧。浮生付飘忽，肩腋楚人惯。不坠良偶然，履危岂无叹。转苦东日迟，坐待火云烂。稍稍荆扉开，人语出沙畔。前路方迢遥，平明且须饭。\n"}
{"title": "再送从弟无极 其二", "industry": "明代", "author": "屈大均", "content": "\n阴阳有纲纪，夫妇人伦始。葛覃恐失时，摽梅求庶士。子归娶齐姜，及此春冰弛。慈姑嗜鱼鲙，施罛在河水。恩义相缠绵，琴瑟为亲喜。我有不肖躯，因依无葛藟。何以事高堂，孝德惭君子。\n"}
{"title": "句", "industry": "宋代", "author": "董俨", "content": "\n白云深处访禅扉，一簇楼台锁翠微。\n"}
{"title": "再用韵留别", "industry": "明代", "author": "王绂", "content": "\n西风江上促归舟，落木啼猿总是秋。愧我半生多旅寓，怜君一见即绸缪。宦情那肯轻同志，乡语偏饶访旧游。别后相思重回首，吴云迢递海东头。\n"}
{"title": "赠朱承务", "industry": "宋代", "author": "叶适", "content": "\n颠倒八八卦，流转三百六。前民此何神，占险空屡渎。以病既当止，以年自当休。春泥不补裂，莫谩任虚舟。\n"}
{"title": "步虚词三首 其二", "industry": "金朝", "author": "元好问", "content": "\n万神朝罢出通明，和气欢声满玉京。见说人间有新异，绿章封事谢升平。\n"}
{"title": "久雨述怀", "industry": "元代", "author": "王翰", "content": "\n秋来连日雨涔涔，入夜閒愁苦不禁。冉冉绿苔沿砌长，潇潇黄叶拥门深。匡时疏拙无奇策，忧国衰残负此心。长夜不眠空倚枕，挑灯时复一长吟。\n"}
{"title": "和唐德明问病二首 其二", "industry": "宋代", "author": "杨万里", "content": "\n俟命循天更不疑，朵颐那可换灵龟。逍遥岂在榆枋外，问著扶摇总不知。\n"}
{"title": "南塘诗三首并序 其二", "industry": "清代", "author": "林旭", "content": "\n南塘水涨多新景，连日无妨取醉吟。穷眼难逢花满院，春愁谁见柳成林。依依酒半将移晷，采采阑前欲去心。上祀清明归并子，只除行乐总休侵。\n"}
{"title": "梦萱堂", "industry": "明代", "author": "徐庸", "content": "\n春萱茂花叶，挹之有馨香。秋露一朝至，忘忧忧不忘。昔者既蕃衍，母也乐且康。今者既凋瘁，母也嗟云亡。见萱如见母，三复增悲伤。悲伤牵梦寐，觉来屡惊惶。难将一寸心，可以酬春阳。孝子存孝思，揭名向高堂。昊天思罔极，岁月其久长。\n"}
{"title": "祈雨未应复请于茅山采石庶几遂得之 其二", "industry": "宋代", "author": "叶梦得", "content": "\n群龙分驰不难兴，喷薄云雾随飞腾。中田勿忧龟兆坼，倏忽便看盈沟塍。老农何功报神力，但趣官租饱军食。中原卷尽胡无人，尔土明年更开辟。\n"}
{"title": "奉赠白翁老先生荣归一首兼求教正", "industry": "明代", "author": "朱知墭", "content": "\n祥麟出海隅，瑞霭腾员峤。威凤鸣高岗，文彩炳二曜。君子有徽猷，德音翔清庙。忆公起海东，巍科发前导。一再绾兵符，声名走遐隩。劲气肃澜安，仁风解悬倒。剑锋匣青鳞，旆影收赤鹞。至今东北乡，伟伐仰洪造。圣人旌神略，司农得内诏。远饷无逸期，杂转随所调。古来萧刘后，微公孰能肖。□虽为国白，神采弥英邵。岂谓泉石心，急流遂高蹈。墭也守桂丛，顾盻激清照。珠玉数千言，感载入怀抱。□意志所私，敢曰瑶华报。翘首谢东山，出为天下效。\n"}
{"title": "徐侍读别后寄赠 其二", "industry": "明代", "author": "严嵩", "content": "\n昔约去同载，君去我留仍。宁知赤骥尾，不得附苍蝇。对酒叹宵月，买棹怯寒冰。忽枉河洲翰，离思渺然增。\n"}
{"title": "春日吟", "industry": "清代", "author": "高篃", "content": "\n去年春风花满墀，抱病孤负花前卮。一年惆怅掉头过，今年又值花开时。庭花对我有怜意，烂缦似发含春姿。春来兮何处，春去兮何之？去何速兮来何迟，飞花一夜飏春梦，杜鹃嗟尔啼空枝。\n"}
{"title": "别黄玄龙绝句 其二", "industry": "明代", "author": "崔嫣然", "content": "\n九月江南似小春，偷春花鸟殢归人。妆楼直对长干道，愁见行车起暮尘。\n"}
{"title": "咏古三首和陶·二疏", "industry": "清代", "author": "蒋敦复", "content": "\n王事云靡盬，贞臣敢求去。愧彼尸位流，庶几践高趣。车马盈东门，鸿鹄已骞举。吾思二疏心，岂厌太子傅。华毂而朱轮，赭衣满道路。公卿若小吏，要领那得顾。国体贵善全，没齿获令誉。权势相倾轧，旁观代深虑。牵犬入上蔡，惜未识时务。白帢以临刑，悲哉负儒素。钟鸣漏尽时，下士竟弗悟。知几其如神，危事岂在著。\n"}
{"title": "寄隐直", "industry": "宋代", "author": "刘敞", "content": "\n会短别日长，愁多欢情少。古来人间世，于道同扰扰。我发日已苍，我颜日已槁。离忧固如此，四十未应老。谁能跨浮云，相与成莽眇。吾子心莫逆，庶当悟意表。\n"}
{"title": "次韵祝公亮经历见寄", "industry": "元代", "author": "陈镒", "content": "\n辞官陶令归来久，我亦居山结草堂。乱后病怀惟药裹，老来活计祇诗囊。曾陪古寺看脩竹，忽见春风绽野棠。但愿此身强健在，岁寒松柏共苍苍。\n"}
{"title": "偈颂二百零五首", "industry": "宋代", "author": "释正觉", "content": "\n不居功，不合半，脱体其间过一遍。梦觉船浮明月波，眼寒雪拥芦华岸。\n"}
{"title": "守岁二首", "industry": "唐代", "author": "卢仝", "content": "\n去年留不住，年来也任他。当垆一榼酒，争奈两年何。\n\n老来经节腊，乐事甚悠悠。不及儿童日，都卢不解愁。\n"}
{"title": "墨菊", "industry": "明代", "author": "朱同", "content": "\n三径秋香不可无，伊谁描得影模糊。只愁醉倒陶彭泽，故着当年僧褐夫。\n"}
{"title": "湖上喜晴", "industry": "宋代", "author": "方回", "content": "\n人閒尘不到，别是一清凉。雨足千峰净，风薰百草香。阴森穿茂密，汩虢溯深长。想见吴中路，连天尽绿秧。\n"}
{"title": "分秧", "industry": "清代", "author": "陈肇兴", "content": "\n春前春后雨初晴，十里风吹叱犊声。不待鸣鸠终日唤，已看秧马带泥行。连畴蔗叶笼烟碧，隔岸桐花映水明。记得当年贤令尹，乐耕门外劝春耕。\n"}
{"title": "赠平羌狄尉", "industry": "宋代", "author": "吕陶", "content": "\n梁公没世五百年，殊勋茂烈存简编。我怀忠议不复见，读至旧史尝喟然。穷山老尉有狄氏，问之乃曰公其先。诰书家牒尽炳炳，照出往事如目前。念公英节不见矣，见公远孙良可贤。况公远孙实贤者，本末趣尚畴能肩。昔从五季衰乱来，簪组飘坠归农廛。平时下诏继绝世，沾以一命聊褒甄。天资忠孝遂奋激，报祖许国惟勤拳。胸中已有霜雪在，饮冰食檗甘如膻。尝云起迹自畎亩，幸得寸禄因赏延。语言动静苟一失，辱及吾祖为欺天。信者清白与刚毅，异代犹有芳风传。如何十载走尘坌，绿发减尽成华颠。青云岐路苦悠远，谁借跬步为阶缘。当途达者倘在念，一顾可使羽翼轩。不惟廉操足敦劝，抑见袓德光绵绵。嗟予之意止如此，感愤为君书此篇。\n"}
{"title": "拜明招二先生墓有感", "industry": "宋代", "author": "王柏", "content": "\n束发家庭识所宗，平生心在瓣香中。白头始下券台拜，的的精诚自感通。\n"}
{"title": "寄义兴小女子", "industry": "唐代", "author": "孟郊", "content": "\n江南庄宅浅，所固唯疏篱。小女未解行，酒弟老更痴。\n\n家中多吴语，教尔遥可知。山怪夜动门，水妖时弄池。\n\n所忧痴酒肠，不解委曲辞。渔妾性崛强，耕童手皴厘。\n\n想兹为襁褓，如鸟拾柴枝。我咏元鲁山，胸臆流甘滋。\n\n终当学自乳，起坐常相随。\n"}
{"title": "孤山怀圆法师", "industry": "宋代", "author": "释文珦", "content": "\n湖水绕孤峰，知曾住此中。既伤遗塔变，重惜讲台空。鹅护晴池乳，鹰呼古树风。唯闻林处士，清节与师同。\n"}
{"title": "云门六寺即唐灵澈师旧隐", "industry": "宋代", "author": "释文珦", "content": "\n吟遍唐人句，玄踪不易攀。一溪清到郭，诸寺各依山。暮雨松花老，秋风药井间。唯应千岁后，华表鹤飞还。\n"}
{"title": "周府判送锦鸡陈广文古风见示次韵二十句", "industry": "宋代", "author": "萧立之", "content": "\n溧阳寒尉饥欲啼，拥炉一席鹪鹩枝。鸱夷取醉与唾宜，持书推户知为谁。抽缄读书哦新诗，如渴得饮梦得归。妓围婉转娇莺词，也复感此山梁悲。文禽只合长交颈，著语妩媚相携持。当年饮啄擅山泽，十步百步相追随。清波照影辄自爱，竟日堕此毕者机。怜渠求牡著樊籞，辄赠可使炫朝飞。于魔不忍仁者事，岂此玩物心冥迷。三边风寒铁为衣，白日黯黯天无辉。室家忧烦怨旷起，新婚之别归何时。存心爱物一命耳，公渐柄用酬隆知。苍芒独立将畴依，勿诿大家聋与痴。\n"}
{"title": "百塔", "industry": "金朝", "author": "赵秉文", "content": "\n松林横截东南野，兰若斜连子午庄。平楚风烟开鄠杜，断碑岁月自隋唐。楼头山入诗人座，砌下泉分衲子房。更欲秦川穷胜槩，却从高塔望云阳。\n"}
{"title": "柳花", "industry": "宋代", "author": "白玉蟾", "content": "\n闲傍珠帘散漫初，垂垂欲下得风扶。绣床渐满圆还碎，醉目遥看有似无。只见鱼吞池面水，不知萍满岸头湖。往来无数香毬子，粘缀春衣自不须。\n"}
{"title": "与苏州守十诗以兵卫森画戟燕寝凝清香为韵", "industry": "宋代", "author": "周麟之", "content": "\n一方静治民安枕，天子英明用人审。慈厚薰然布帛温，威明皎若冰霜凛。斡旋妙手经画余，贯朽如山粟填廪。禁闼还容汲直归，淮南定报奸谋寝。\n"}
{"title": "颂古四十五首 其三十一", "industry": "宋代", "author": "释慧远", "content": "\n韶阳一击最新奇，闹市门头直面提。倒岳倾湫全正令，电光石火去难追。\n"}
{"title": "三年 其二", "industry": "近代", "author": "徐震堮", "content": "\n梁窦当朝宁，嗟君志亦荒。一时无赖贼，尽化夥颐王。硕鼠过三岁，哀鸿遍四方。纵无刘项在，民已欲偕亡。\n"}
{"title": "题刘季康绿筠书屋", "industry": "明代", "author": "倪谦", "content": "\n半亩多栽绿玉丛，小轩深结路斜通。疏林细雨儿孙长，高节清风父子同。鸾影常时翻简帙，佩声良夜入帘栊。乡人相访应相讶，只道秦淮是剡中。\n"}
{"title": "竹隐图", "industry": "元代", "author": "丁鹤年", "content": "\n昔有君子，隐居种竹。截简著书，垂竿钓玉。委顺暮年，孰继芳躅。二子秀发，郁若篬筤。文章云锦，节操冰霜。图诸座右，庶几羹墙。\n"}
{"title": "东归留别幕中同舍 其一", "industry": "宋代", "author": "孙应时", "content": "\n参谋蜀耆英，棠阴满三郡。开怀接儿辈，色不见喜愠。清朝贵老成，故家多典训。佳气引春帆，长安天日近。\n"}
{"title": "次韵谢程帅复游习池见寄二首", "industry": "宋代", "author": "陈造", "content": "\n名园壮观还前日，禊事追游可后时。试问绣筵张绿野，何如诗客到昆池。绮罗香外莺偷眼，花柳稀间鸟哢儿。定许此民同此乐，春城无处不嬉嬉。\n"}
{"title": "偶感", "industry": "明代", "author": "何巩道", "content": "\n廿年踪迹与时违，买得轻舟逐雁飞。湖面白云吹晚醉，马头红叶点秋衣。梦回南国疏钟迥，心到东庐落月微。同想远游君独往，离情中夜托金徽。\n"}
{"title": "高士颂九十一首 其六十六 牛牢", "industry": "明代", "author": "黄省曾", "content": "\n君直峻守，耻交万乘。清夜片言，终身为信。卯金复兴，币玉不应。葆盖煌煌，遵庐慰问。\n"}
{"title": "西施", "industry": "清代", "author": "张之纯", "content": "\n侬家迢递阻山河，犹记村名是苧萝。为问捧心因底事，受王恩重负王多。\n"}
{"title": "十九秋 其十七 秋衫", "industry": "明代", "author": "成鹫", "content": "\n莫笑山衣破，偏能代负暄。公然对狐貉，各自话寒温。九秋霜露重，一衲水云屯。閒与儿童道，无衣早闭门。\n"}
{"title": "离思五首 其三", "industry": "唐代", "author": "元稹", "content": "\n红罗著压逐时新，吉了花纱嫩曲尘。第一莫嫌材地弱，些些纰缦最宜人。\n"}
{"title": "辛巳立秋始编纂先父遗稿和泪校读常泣不成声恸极而歌 其一", "industry": "当代", "author": "林英男", "content": "\n廿载封存未忍开，天风海雨酹泉台。埋君血泪安君骨，泣我孤魂裂我胎。身后空留三尺剑，灵前愧对五车才。诗潮卷地飞沧浪，纸上珠玑箧底来。\n"}
{"title": "再用前韵各赋三解 其五", "industry": "宋代", "author": "吴潜", "content": "\n先生粗有辟邪方，不怕鱄鱼解降殃。今雨收功真溥博，早秋得势已凄凉。豳场栗栗方登谷，汉甬陈陈可峙粮。此是边筹居第一，贾生表饵且韬藏。\n"}
{"title": "哭先民部贞穆先生 其二", "industry": "明代", "author": "谢元汴", "content": "\n尺寸量天天曰瞢，苦僧迁客一生中。遂从决脰师王蠋，宁事焚膏叹陆通。何处墓门无盍旦，谁为孝子有弹弓。鳄溪鬼影蛟鱼吊，韩伯由兹不送穷。\n"}
{"title": "苏幕遮 不因师指，此事难知。道要玄微", "industry": "元代", "author": "潜真子", "content": "\n坎离根，铅汞始。看尽千章，难取希夷理。际会先生蒙妙旨。万卷皆通，别是心欢喜。有中藏，无内起。大纳乾坤，小入毫毛里。元始曾言如黍米。灵宝分明，始觉真端的。\n"}
{"title": "次韵赵次侯送行之作 其四", "industry": "清代", "author": "翁同和", "content": "\n偶游汗漫即浮家，来听尘中市语哗。小阁滞人天又雨，片帆迟尔水之涯。鲥鱼香稻常年足，破铁枯铜到处赊。昨日八龙来鼓瑟，应知高会是无遮。\n"}
{"title": "戏问山石榴", "industry": "唐代", "author": "白居易", "content": "\n小树山榴近砌栽，半含红萼带花来。\n\n争知司马夫人妒，移到庭前便不开。\n"}
{"title": "题三山天庆观三首", "industry": "宋代", "author": "白玉蟾", "content": "\n紫琼飞清都，翠云护绛阙。不见有星辰，俯视但日月。下世二千年，不敢向人说。吾已成金丹，留下飞仙诀。\n"}
{"title": "送率府程录事还乡", "industry": "唐代", "author": "杜甫", "content": "\n鄙夫行衰谢，抱病昏忘集。常时往还人，记一不识十。 程侯晚相遇，与语才杰立。熏然耳目开，颇觉聪明入。 千载得鲍叔，末契有所及。意钟老柏青，义动修蛇蛰。 若人可数见，慰我垂白泣。告别无淹晷，百忧复相袭。 内愧突不黔，庶羞以赒给。素丝挈长鱼，碧酒随玉粒。 途穷见交态，世梗悲路涩。东风吹春冰，泱莽后土湿。 念君惜羽翮，既饱更思戢。莫作翻云鹘，闻呼向禽急。\n"}
{"title": "魏光禄懋忠自平乐书来兼示见怀之句次韵", "industry": "明代", "author": "唐伯元", "content": "\n似君须向古人求，想见归怀尚百忧。卜筑应同蒋诩径，春风回首仲宣楼。渔吹细浪摇歌扇，天入沧浪一钓舟。谷口子真吾忆汝，何时更得曲江游。\n"}
{"title": "舟回练塘", "industry": "宋代", "author": "蒋恢", "content": "\n柁转秋塘迥，寒光彻万寻。叶声风外急，吟思雨中深。白发存公道，青山适素心。疏钟何处起，暝色正沈沈。\n"}
{"title": "金陵杂诗二十首 其十八", "industry": "明代", "author": "胡应麟", "content": "\n结绮誇前代，临春忆大家。清歌传宝瑟，丽藻掷瑶华。殿倚千门月，楼飘万井霞。即今商女恨，悽绝后庭花。\n"}
{"title": "裁衣寄夫", "industry": "明代", "author": "谢五娘", "content": "\n灯下裁衣寄远人，漫拈针线倍伤神。愁多心绪牵成病，日久形容想未真。长短只依前日样，窄宽犹记旧时身。知君命走红尘外，劳碌于今瘦几分。\n"}
{"title": "上元前夕小宴亲藩即席得句", "industry": "清代", "author": "弘历", "content": "\n将圆麝月丽璇霄，曲宴欣开近戚招。绵瓞本支昌奕祀，舒蓂二七应今朝。赫戏鳌驾千枝灿，翕绎鸾簧六律调。此是家庭非殿陛，欢情合较礼文饶。\n"}
{"title": "汉诏郡县行乡饮酒礼颂诗", "industry": "宋代", "author": "洪遵", "content": "\n咏仁蹈德，骎骎措刑。舄弈千载，薰为太平。\n"}
{"title": "和延州经略庞龙图八咏 其六 翠漪亭", "industry": "宋代", "author": "宋祁", "content": "\n凭栏玩文漪，日与赏心遇。汀筱陵砌繁，沙禽冒波翥。\n"}
{"title": "蒋山法会瑞应诗应制作", "industry": "明代", "author": "王称", "content": "\n宝地奉金仙，璇宫启梵筵。真僧腾异域，开士唱三缘。说法云成盖，谈经花雨天。祥光凝彩绚，甘露泻珠圆。天乐凭虚下，神灯彻夜悬。胜因济妙筏，觉路指迷川。秪树春光溢，灵山会俨然。愿兹宏至化，皇运共千年。\n"}
{"title": "新热送同邸归客有感二首", "industry": "宋代", "author": "杨万里", "content": "\n瘦不缘诗不为春，只教悬罄未教行。清和天理不归去，六月长途作麽生。\n"}
{"title": "癸巳除夕", "industry": "近代", "author": "刘凤梧", "content": "\n争传葭管动凝灰，淑气新融黍谷回。冻鹊悲鸣增积雪，群龙起蛰待轻雷。十年情比梅花冷，一夜春从爆竹来。我亦倦飞伤羽鸟，深山猿鹤漫相猜。\n"}
{"title": "偈颂一百零一首", "industry": "宋代", "author": "释慧性", "content": "\n一番秋雨一番凉，道路无尘野菊香。翻笑昔年陶令尹，攒眉归去错商量。恁麽不恁麽，破镜不重光。若把拈花微笑是，切忌将奴唤作郎。\n"}
{"title": "译《鲁拜集》 其二十六", "industry": "当代", "author": "黄克孙", "content": "\n地狱天堂说未真，恒恒贤哲几多人。玲珑妙口今安在，三尺泥中不复闻。\n"}
{"title": "用宣禅人请赞", "industry": "宋代", "author": "释宗杲", "content": "\n宣传吾真，吾为宣说。眨上眉毛，大巧若拙。\n"}
{"title": "秦陇杂诗 其四", "industry": "当代", "author": "伯昏子", "content": "\n散花楼已绝僧尘，幽洞连龛变暮晨。崖外遥岑尚清旷，愁生累此世间身。\n"}
{"title": "采桑子 中秋自题小照有赠", "industry": "当代", "author": "黄绮", "content": "\n诗心碎作珠千颗，撒遍天涯。顾影何依。不向痴肥说瘦奇。月明未觉中天远，美景如斯。一任前非。犹愿清辉照画眉。\n"}
{"title": "和李溉之园居杂咏八首 其一", "industry": "元代", "author": "范梈", "content": "\n书剑上青霄，乡关雨雪遥。年华侵水竹，客思堕山苗。会想商岩绮，将从郑里桥。文词诚小伎，祗比俗情饶。\n"}
{"title": "上都 其一", "industry": "明代", "author": "屈大均", "content": "\n白酪黄羊捧御娥，貂房半在独峰驼。阏氏本是天公主，耳坠金环一倍多。\n"}
{"title": "和寄仵判院八首 其二", "industry": "宋代", "author": "赵希逢", "content": "\n便教老眼怎昏花，书债如何也不赊。更有一般春枕梦，合眸便到故人家。\n"}
{"title": "雷州八首 其四", "industry": "宋代", "author": "苏轼", "content": "\n培塿无松柏，驾言此焉游。读书与意会，却扫可忘忧。尺蠖以时屈，其伸亦非求。得归良不恶，未归且淹留。\n"}
{"title": "春班遇雪", "industry": "宋代", "author": "徐经孙", "content": "\n拜赐通班近玉墀，小臣今日睹朝仪。雪花飞在蓝袍上，洁白其身正此时。\n"}
{"title": "贻夸者", "industry": "宋代", "author": "司马光", "content": "\n我乐非君乐，君忧非我忧。蓬蒿与溟渤，终老不同游。\n"}
{"title": "鹧鸪天（曹丞相诞日）", "industry": "宋代", "author": "吴则礼", "content": "\n永遇英雄际会时。垂天鹏翼逐云飞。退朝日上青花道，催直霜零赤雁池。\n\n鸣汉履，侍唐眉。渭川莘野晚追随。归来仍对金銮老，三峡词源气未衰。\n"}
{"title": "减字木兰花 其二", "industry": "宋代", "author": "姚述尧2", "content": "\n烟收云敛。极目遥岑三四点。过了重阳。篱下残花未褪黄。郑庄好客。故遣红妆飞大白。月满回廊。饮散歌阑已断肠。\n"}
{"title": "和赵子俊閒居十首 其三", "industry": "宋代", "author": "牟巘", "content": "\n维昔陶元亮，早岁尚隐沦。从事建威幕，奔走戎马尘。宵征亦良苦，我岂恋轩茵。时运不可回，物态日以新。悠然彭泽去，渐与乡里亲。公田半税秫，亦足慰我贫。有人企高躅，漫仕求所伸。闽峤虽云远，弦歌遂其真。\n"}
{"title": "陆居士挽诗", "industry": "宋代", "author": "王十朋", "content": "\n槐市访同舍，麟经推阿戎。传家知有子，种德本由公。遗训皆新语，多男类陆终。佳城在何处，楚尾白云中。\n"}
{"title": "次答董才孺 其二", "industry": "明代", "author": "陈邦彦", "content": "\n严城青火夕，古道白沙殷。不有杞人恤，其能桑者闲。悲歌怀旷代，旅梦信关山。何日咨微贱，迟君一解颜。\n"}
{"title": "塞笛", "industry": "宋代", "author": "释文珦", "content": "\n孤笛起寒洲，传声到暝楼。吹人元不怨，听者自生愁。万里家何所，三年戍未休。此时霜月下，白却少年头。\n"}
{"title": "杂诗（三十三首）", "industry": "明代", "author": "刘基", "content": "\n殊俗甘朐，比之刍牛腴。殷勤奉宾客，自谓敬有余。鸱吓虽异贯，赤惑谁能袪。霾阴蔽玄象，清渭混污渠。谁能继夏后，再分龙与鱼。¤\n"}
{"title": "病中多雨逢寒食", "industry": "唐代", "author": "白居易", "content": "\n水国多阴常懒出，老夫饶病爱闲眠。三旬卧度莺花月，\n\n一半春销风雨天。薄暮何人吹觱篥，新晴几处缚秋千。\n\n彩绳芳树长如旧，唯是年年换少年。\n"}
{"title": "酬朱直", "industry": "宋代", "author": "徐鹿卿", "content": "\n儒官领袖得名流，子佩应无在阙游。只要松筠柰霜雪，须知兰菊自春秋。年龄五十当荣显，风月三千足唱酬。扬善推能需叶赞，有容心地尽休休。\n"}
{"title": "龙女祠后塘自生荷花数枝与史诚之更相酬和 其三", "industry": "宋代", "author": "司马光", "content": "\n荷底清涟照绮罗，长安公子旧情多。踌躇不去知君意，重唱吴音白纻歌。\n"}
{"title": "家居二首 其一", "industry": "元代", "author": "王祎", "content": "\n家居华川上，及此三百龄。老桂蔽后堂，长槐列前庭。槐阴夏散绿，桂花冬留青。重惟根本茂，枝叶藉以荣。吾先久种德，嘉种乃休徵。抚躬良自爱，遗荫庶其承。\n"}
{"title": "题韩伯声涉趣园八景 其五 引酌台", "industry": "明代", "author": "张萱", "content": "\n年来粗了曲糵，兴到却厌呶号。竹下闭门抱瓮，花前对妇持螯。\n"}
{"title": "会稽颂 其六", "industry": "宋代", "author": "诸葛兴", "content": "\n典午西兮金谷辈，渡而东兮蔼多士。嘉内史兮屏浮华，淡物累兮颐天粹。升冶城兮遐想，友东山兮雅志。修禊事兮兰亭，觞曲水兮群英。追雩风兮涵泳，渺万化兮均平。纪清游兮感慨，剡形忘兮神诣。蔚翔凤兮一札，宝连城兮千祀。太傅起兮为苍生，扶晋鼎兮蹙苻秦。内史归兮乐山水，师万石兮饬子孙。出与处兮两贤，意易地兮皆然。\n"}
{"title": "寄赠元美四首 其四 螺杯", "industry": "明代", "author": "李攀龙", "content": "\n鹦䳇双飞白玉盘，金浆一泻万珠寒。故人自有相如渴，明月烦君掌上看。\n"}
{"title": "吴中寒食", "industry": "宋代", "author": "林歆", "content": "\n寒食家家踏晓晴，好风吹我出重城。几湾野水迎人白，数点家山刮眼明。已有鴒原聊乘乐，何须鷁尾并桡行。山前父老应相笑，为我频来学送迎。\n"}
{"title": "大?", "industry": "宋代", "author": "周密", "content": "\n又子规啼，荼谢，寂寂春阴池阁。罗窗人病酒，奈牡丹初放，晚风还恶。燕燕归迟，莺莺声懒，闲罥秋千红索。三分春过二，尚剩寒犹凝，翠衣香薄。傍鸳径鹦笼，一池萍碎，半檐花落。最怜春梦弱。楚台远、空负朝云约。谩念想、清歌锦瑟，翠管瑶尊，几回沈醉东园酌。燕麦兔葵恨，倩谁访、画阑红药。况多病、腰如削。相如老去，赋笔吟笺闲却。此情怕人问著。\n"}
{"title": "谢人致蟹", "industry": "宋代", "author": "方岳", "content": "\n雪砍双螯玉一壶，樵中曾有此奇无。始知张翰思归意，不为秋风只为鲈。\n"}
{"title": "赋呈韶州陈太守 其一", "industry": "明代", "author": "屈大均", "content": "\n韶阳贤太守，听政九成台。帝与薰风曲，人随翥凤来。花中瑶圃出，枣下画轓开。欲就重华甚，陈辞愧楚才。\n"}
{"title": "次韵子云春日 其一", "industry": "宋代", "author": "韩元吉", "content": "\n林壤欣欣乐有馀，杖藜常及晓莺初。春风入户花开落，晴日当窗云卷舒。契阔经年千里面，平安满眼数行书。弟兄州县真劳尔，畴昔交游半石渠。\n"}
{"title": "御园新秋 其二", "industry": "清代", "author": "弘历", "content": "\n玫阶簇簇发秋花，微递清芬饱露华。今古常醒风月梦，朝晡几报蝶蜂衙。浇书瀹茗燃枯竹，模帖临池剪绿芭。消得闵农眉略放，澄心味道足生涯。\n"}
{"title": "奉题仇工部壁间古松图歌", "industry": "元代", "author": "傅若金", "content": "\n苍松在山自奇古，灌木翳之人不惊。忽然图向堂上壁，满坐叹息长风生。交柯崛走森昼晦，其下将疑鬼神会。雾雨寒霏虎豹毛，雷霆怒拆蛟鼍背。乃知巨笔老且神，力斡造化雄千钧。皇天不夭栋梁具，后土潜回霜雪春。尔松已为人爱惜，见尔为尔生颜色。山中岂无材木倚绝壁，未逢匠石嗟何益。\n"}
{"title": "鄮山桥", "industry": "明代", "author": "屠侨", "content": "\n望城三十里，野寺鄮山桥。废垒官奴县，残碑至正朝。青山来欲暮，秋水未全消。坱北风烟𦂳，扁舟思寂寥。\n"}
{"title": "老坡自海外归为书简寂观云卿閤榜今为煞风景者毁之", "industry": "宋代", "author": "李彭", "content": "\n笔底飓风吹海波，榜悬郁郁照岩阿。十年呵禁烦神物，奈尔焚琴煮鹤何。\n"}
{"title": "松滋渡二首 其一", "industry": "唐代", "author": "司空图", "content": "\n步上短亭久，看回官渡船。江乡宜晚霁，楚老语丰年。\n"}
{"title": "舟中杂咏用杜子美秦州诗韵 其一", "industry": "明代", "author": "胡俨", "content": "\n平生真浪迹，到处喜追游。美酒堪乘兴，清时不解愁。鹤鸣淮甸月，雁别蓟门秋。莫道关河晚，山阳更少留。\n"}
{"title": "往年随故府吴兴公夜泊芜湖口今赴官西去再宿芜湖感旧伤怀因成十六韵", "industry": "唐代", "author": "杜牧", "content": "\n南指陵阳路，东流似昔年。重恩山未答，双鬓雪飘然。数仞惭投迹，群公愧拍肩。驽骀蒙锦绣，尘土浴潺湲。郭隗黄金峻，虞卿白璧鲜。貔貅环玉帐，鹦鹉破蛮笺。极浦沈碑会，秋花落帽筵。旌旗明迥野，冠佩照神仙。筹画言何补，优容道实全。讴谣人扑地，鸡犬树连天。紫凤超如电，青襟散似烟。苍生未经济，坟草已芊绵。往事惟沙月，孤灯但客船。岘山云影畔，棠叶水声前。故国还归去，浮生亦可怜。高歌一曲泪，明日夕阳边。\n"}
{"title": "次韵王勉夫晚春", "industry": "宋代", "author": "陈造", "content": "\n送春无酒未须嗟，却有新茶试大家。便惬轻凉生小扇，独怜扑蔌下荐花。霜肤解箨初尝笋，怒瘿因谁拟问蛙。嘉树著行森羽葆，翠青疏密俨排衙。\n"}
{"title": "罗浮天汉桥", "industry": "宋代", "author": "留正", "content": "\n霏霏细雨湿芝田，短短桃花照水妍。可惜洞门关不尽，彩虹天外著飞泉。\n"}
{"title": "初夏感怀四首 其四", "industry": "清代", "author": "柳是", "content": "\n荒荒慷慨自知名，百尺楼头倚暮筝。勾注谈兵谁最险，崤函说剑几时平。长空鹤羽风烟直，碧水鲸文澹冶晴。只有大星高夜半，畴人傲我此时情。\n"}
{"title": "寄迹效人吟 其一", "industry": "清代", "author": "沈光文", "content": "\n不道十馀载，犹然若故时。因人作事缓，连我信天疑。燕雁春秋易，沧桑日月迟。为兴靡骋感，且滞水之湄。\n"}
{"title": "游本愿寺 其二", "industry": "清代", "author": "吴汝纶", "content": "\n大木作高栋，一国不能两。若无百围柱，颓坏欲谁仰。\n"}
{"title": "更漏子", "industry": "近代", "author": "徐梦", "content": "\n滞鸳鸯，红鹦鹉，粉妥冰绡微露。纱幕月，玉镫风，楚云销几重。相思细，人千里，数遍画栏十二。欢昨夜，梦今宵，春情戛翠翘。\n"}
{"title": "偈颂六十五首 其三十一", "industry": "宋代", "author": "释普济", "content": "\n锦城歌管日纷纷，半入江风半入云。此曲只应天上有，人间能是几回闻。\n"}
{"title": "辇下曲一百二首，有序 其六十九", "industry": "元代", "author": "张昱", "content": "\n相官马湩盛浑脱，骑士题封抱送来。传与内厨供上用，有时直到御前开。\n"}
{"title": "再次韵酬中孚时新卜筑优游洞中 其五", "industry": "明代", "author": "童冀", "content": "\n懒从唐举问流年，且服黄精学散仙。海上何人来看日，山中有客去朝天。碧窗夜雨琪花落，金殿晨班玉笋联。最忆蓬莱潘阁老，白云无梦到松泉。\n"}
{"title": "西湖 其二", "industry": "明代", "author": "岑徵", "content": "\n台榭重新又一时，白头人到莫嫌迟。歌童近习他州曲，都唱杨花换竹枝。\n"}
{"title": "峨眉仙人寄昆岑诗", "industry": "明代", "author": "万世尊", "content": "\n颁来法旨不容违，仙律森严敢泄机。楚水吴山相共聚，与君同跨片霞飞。\n"}
{"title": "马上口占二首 其二", "industry": "宋代", "author": "秦观", "content": "\n霜风棱棱万木枯，梅花破萼犹含须。田家往往事游猎，追逐狐兔相号呼。微茫山中起狂烧，隐约林梢低日车。马头渐觉有佳趣，勿厌阡陌多萦纡。\n"}
{"title": "萝衣洞", "industry": "宋代", "author": "何澹", "content": "\n萝衣晴带护烟蓑，楚国狂夫尚作歌。石影到溪千丈劲，藤痕入目八分少。泉分小白山中雨，衣取云门寺顶荷。洞口樵人谁语汝，茶过相遇更相过。\n"}
{"title": "读史记", "industry": "宋代", "author": "薛季宣", "content": "\n公旦征淮难疐尾，仲尼去鲁速吹毛。圣贤出处平生事，间不容针却中惊。\n"}
{"title": "赋得枫桥流水五绝送孙建侯归金陵 其五", "industry": "明代", "author": "邓云霄", "content": "\n桃叶渡头花似锦，枫林桥畔月如霜。他时忽忆兴公赋，两地愁牵一水长。\n"}
{"title": "颂一百则", "industry": "宋代", "author": "释重顯", "content": "\n两喝与三喝，作者知机变。若谓骑虎头，二俱成瞎汉。谁瞎汉，拈来天下与人看。\n"}
{"title": "饮君宜弟所寄缁衣酒继得书因成小诗奉寄", "industry": "宋代", "author": "彭汝砺", "content": "\n少年离别似寻常，老大别离多感伤。饮酒看云心散漫，开书对雨泪淋浪。棣棠密织花成锦，鸿雁斜书字作行。未到与人贪富贵，会须同汝老耕桑。\n"}
{"title": "大雹行", "industry": "元代", "author": "王恽", "content": "\n雷师掠地西山麓，北会丰隆出苍峪。崩云掩落赤日乌，列缺光腾烛龙目。黑风驾海天外立，万骑先声振林谷。云涛怒卷恶雨来，中杂冰丸几千斛。杀声咆哮屋碎瓦，百万神兵自天下。奋然横击合阵来，昆阳之战何雄哉！又如马陵之道万弩发，矢下雨如无魏甲。斧形鸡卵见自昔，异状奇模此其匹。野人庭户变绡馆，雾涌烟霾与龙敌。又疑鲛人泉客泣相别，泪洒珠玑恣狼藉。叶穿鸟死庭树惨，禾麦击平惊赭赤。神威收敛俄寂然，潇潇合浦还珠玭。整冠变色立前庑，但见土窝万杵一一皆深圆。五行有占非小变，调元失所谁之愆？又闻夏冬愆伏之所致，亦以坎冶持化元。孔子修《春秋》，二百四十二载间。特书雨雹凡两次，大率贬黜臣下侵君权。况今朱明壮阳月，胡为纵此群慝之所颛？历关上诉九虎怒，虮虱小臣非所言。独怜田家被灾者，寒耕热耘手足成胝胼。差科大命寄一麦，盻盻见熟疗饥涎。一新到口不得食，哀哉何以卒岁年！\n"}
{"title": "赠王山人", "industry": "明代", "author": "薛蕙", "content": "\n古有形法家，史官常著录。王生世其术，胸中罗海渎。为我谈形胜，九州如在目。手持诸公诗，词华烂珠玉。吾闻古者葬，沟壑为槥椟。缘情棺椁易，弥文宅兆卜。古道日陵夷，异哉末代俗。送死徒空言，实侥生者福。昔人信恬淡，今人苦多欲。纷纷衰世事，利涂宁异躅。天地无终极，陵谷屡翻覆。纵观大化中，千载亦云促。既死惟所遇，生取衣食足。不贪以为宝，斯言当自勖。\n"}
{"title": "偈颂五十一首 其四十二", "industry": "宋代", "author": "释道冲", "content": "\n好事不出门，恶事行千里。好恶不到处，总不在这里。不是俊流，徒劳侧耳。\n"}
{"title": "又次韵宋茂叔送行五绝兼谢修叔 其五", "industry": "宋代", "author": "赵蕃", "content": "\n山到穷时一径开，数松几竹与萦回。我归酿黍仍锄菜，准拟篮舆窈窕来。\n"}
{"title": "下狱贡诗", "industry": "唐代", "author": "黄崇嘏", "content": "\n偶辞幽隐在临邛，行止坚贞比涧松。\n\n何事政清如水镜，绊他野鹤在深笼。\n"}
{"title": "九月一日北上舟次漳门遇乡人周仲素自京师回且言香山郑时济当继至诗以候之", "industry": "明代", "author": "区越", "content": "\n闻君别家日，正是隆冬时。踏雪过梅岭，寻春入帝畿。天风回雁阵，林日晃鸦衣。早溯寒滩上，慈亲久待归。\n"}
{"title": "江上题所居", "industry": "唐代", "author": "韦庄", "content": "\n故人相别尽朝天，苦竹江头独闭关。落日乱蝉萧帝寺，\n\n碧云归鸟谢家山。青州从事来偏熟，泉布先生老渐悭。\n\n不是对花长酩酊，永嘉时代不如闲。\n"}
{"title": "周耐溪见访", "industry": "宋代", "author": "刘辰翁", "content": "\n麦径萦纡缩寄蜗，传呼惊倒望前牙。能忘特进群公表，来访寻常百姓家。草市波喧腾骑竹，柴门路隘簇鞍花。屏窥不信雌同甲，为倍高明两鬓萧。\n"}
{"title": "风入松·碧苔满地衬残红", "industry": "宋代", "author": "康与之", "content": "\n碧苔满地衬残红。绿树阴浓。晓莺啼破眉心事，旧愁新恨重重。翠黛不忺重扫，佳时每恨难同。花开花谢任东风。此恨无穷。梦魂拟逐杨花去，殢人休下帘栊。要见只凭清梦，几时真个相逢。\n"}
{"title": "九日寄汪澄甫", "industry": "宋代", "author": "方岳", "content": "\n山雨欲雨不敢雨，停杯待与黄花语。东篱人去几何年，坐想寒香足凄楚，秋崖早赋归去来，亦无茅屋荒苍苔。渊明不入督邮眼，世俗宁有吾曹哉。绿尊索共红裙饮，却恐黄花不渠肯。白衣未至酒瓶乾，此意悠然要人领。\n"}
{"title": "鉴维那归蜀", "industry": "宋代", "author": "释智朋", "content": "\n峨嵋山月古关情，流入渝江影倍清。尘尽光生湖海客，归来还与月争明。\n"}
{"title": "雪夜二首", "industry": "宋代", "author": "刘应时", "content": "\n迎春寒色愈严凝，小阁炉残冷欲冰。寂寞黄昏愁吊影，雪窗怕上短檠灯。\n"}
{"title": "柬程村文友", "industry": "清代", "author": "陈维崧", "content": "\n想当年。黄公垆下兴翩翩。盘龙雕马，春风门下盛貂禅。有邹阳董相，一时赏誉重琅玕。略记旗亭游处，都相似、尔我周旋。自许上流，人称名士，终朝蹋臂萦牵。更儿呼德祖，弟蓄灌夫，意气无前。忆唱绿帻金丸，风流放诞，并坐响鵾弦。仿佛是、巷名金钱，幕号红莲。回中下杜，油壁雕鞍，曾经坠粉遗钿。狂奴减未？痴人死未？诟厉语，亦相怜。分携成旧雨，酒阑追省，一往凄然。同学少年虽健，奈酒徒散尽不堪言。道政坊头，延秋门外，忆了千千万。论窥帘映柱人何限，都分付、碎雨零烟。念故人一样艰难，总萧瑟江南庾子山。写瑶琴怨，我弹未了，又怕君弹。\n"}
{"title": "离思四首 其二", "industry": "清代", "author": "安鉴培", "content": "\n独坐情默默，清风徐至侧。何事拂征衫，令人苦相忆。\n"}
{"title": "闻重修孔庙东石宪副", "industry": "明代", "author": "程敏政", "content": "\n礼殿辉煌照寝园，隆师一代仰宸尊。再从海岳开形胜，谁向图书识道原。文献不须徵杞宋，规摹从此陋金元。提刑石介人争羡，独著贤劳满圣门。\n"}
{"title": "浣溪纱八阙 其十", "industry": "清代", "author": "程颂万", "content": "\n憔悴江湖只自怜。东风细雨断肠天。落花人别又今年。昨夜红楼疑是梦，今宵银烛不成眠。香销被冷转凄然。\n"}
{"title": "句 其四", "industry": "宋代", "author": "郑獬", "content": "\n朝来已与碧桃约，留住东风不放归。\n"}
{"title": "双溪阁", "industry": "宋代", "author": "郑锦溪", "content": "\n玳簪新笋破泥沙，寒食轻阴酒望斜。日暮子规啼不住，满山风雨落桐花。\n"}
{"title": "雁影", "industry": "明代", "author": "释今壁", "content": "\n楚天霜净落秋曛，雁影随声翻塞云。有迹沉波疑带恨，无心嘶水欲生纹。月回沙渚光难度，风隔芦花静不闻。千载拟歌湘浦客，几人江畔怅离群。\n"}
{"title": "沁园春 独坐", "industry": "清代", "author": "赵庆熹", "content": "\n独坐无聊，衫欹帽侧，回肠断时。算合侬消受，原非薄命，无人可忆，不道相思。黄月初斜，青灯欲灭，酒醒谁家笛一枝。魂消煞，便东阳不病，也瘦腰肢。怜他小草菤葹。奈乱摆西风力不支。想身如药裹，拈来便苦，心同蜡烛，积久成痴。柳性缠绵，梨魂潦草，抵死眠蚕总有丝。红衾冷，把泪冰湿透，除枕谁知。\n"}
{"title": "茅齐为秋水所溺歌", "industry": "明代", "author": "谢元汴", "content": "\n渴上数石怪且异，兽猛鬼奇森若侍。意者天柱未折物，盘古破荒挺肩臂。我见此石生狂疾，诛棘一以孔任弑。吁嗟碧流何清寒，似有星月行于閟。矮屋三间负人头，幽秘凿出天容瘁。我好奇文持天锼，强取禹书犯天忌。今来木客争相吊，凿兹奇山忌以积。冰夷禺魖一时来，移大海水湛以鼻。茅将书力与之敌，茅勇书愤相屃赑。帝怒命以天吴助，曰磔不祥投之畀。我书既馁茅既败，首行于礐肢则离。嗟帝曷不戮民贼，忍使书骨为骼骴。吾欲作书问天帝，何不械仓颉之兄弟而絷皇牺兮，勿制书契与文字。\n"}
{"title": "初度 其二", "industry": "明代", "author": "沈守正", "content": "\n采蓬传旧俗，生我值兹时。怡悦桃花面，棓櫑杨柳枝。笑当迎富日，偏咏送穷诗。短发今如此，浮沉任所之。\n"}
{"title": "怀旧有感八首 其四", "industry": "明代", "author": "释函可", "content": "\n从君百千能，从君百千识。双眼倚云天，到底泪一滴。\n"}
{"title": "郡丞陈侯晦伯博雅于今无二与余倾盖辄遂绸洽兹以量移得南户曹不胜离析之感情见乎辞 其二", "industry": "明代", "author": "王世贞", "content": "\n柴门朝色动干旄，念汝谈天辩转豪。星气忽寒离后剑，月光应鉴梦中刀。长干骑过停金缕，采石舟回映锦袍。共道古来人物志，至今犹自属仓曹。\n"}
{"title": "雪晴呈子永", "industry": "宋代", "author": "范成大", "content": "\n碧空无处泊同云，晴入荒园鸟雀驯。冰面小风池欲动，雪边浓日瓦如薰。尘容俗状长为客，冷蕊疏枝又作春。诗卷岂能生暖热，犯寒聊复恼比邻。\n"}
{"title": "次韵昌叔咏尘", "industry": "宋代", "author": "王安石", "content": "\n尘土轻扬不自持，纷纷生物更相吹。翻成地上万烟雾，散在人间要路岐。一世竞驰甘睬目，几家清坐得轩眉。超然只有江湖上，还见波涛恐我时。\n"}
{"title": "屏迹", "industry": "宋代", "author": "陆游", "content": "\n屏迹乱山中，观身槁木同。桑麻安旧业，薪水付村童。不散婴儿朴，常存太古风。一钱无用处，那复计囊空。\n"}
{"title": "居厚弟示和诗复课十首", "industry": "宋代", "author": "刘克庄", "content": "\n家事从今勿更关，山深林密且栖蟠。白眉君秀闺门内，秃鬓余惭季孟间。厚族肯分南舍阮，亢宗何减北州颜。西山幸有薇堪采，免被人驱去复还。\n"}
{"title": "西禅新阁", "industry": "宋代", "author": "沈辽", "content": "\n秋浦千万山，苍烟媚高木。流髟落浦中，泓澄一川渌。江南佳丽地，六代多遗躅。不见石城人，空馀琼树曲。长围山势壮，不驻如车毂。道人敞重阁，却倚山阳麓。西江泻轩外，雪浪高如屋。未若秋浦佳，平铺绀文縠。水中白石烂，汎汎如孤鹜。天外九蕖蓉，突兀摇苍玉。太白一杯酒，杜郎满头菊。千载忽已空，白骨埋荒谷。齐山皓发客，逍遥老松竹。拿舟试一眺，时方秋气肃。飘萧得胜意，远迩穷幽瞩。行当乘月来，置榻山头宿。\n"}
{"title": "浣溪纱", "industry": "清代", "author": "金兆蕃", "content": "\n谁向陶轮问夙因。石泉槐火又争新。何缘沧海不生尘。忺摘残花红欲泪，怒生芳草碧为茵。那知同是可怜春。\n"}
{"title": "题尤使君郡圃十二诗·清平阁", "industry": "宋代", "author": "李庚", "content": "\n彼美东堂下，方池谁凿成。萧侯慨不见，亦足窥典刑。湛湛鱼可数，怗怗鸥不惊。此心有如水，通国号神明。\n"}
{"title": "依韵和再开芍药十六首 其十五", "industry": "宋代", "author": "陆佃", "content": "\n诸县丰登狱屡空，珍祥如欲助升中。不妨故故留连月，未到频频恼乱风。向上郁葱佳气紫，现前圆满报身红。自今长许汾阳醉，内外曾无缌少功。\n"}
{"title": "送范吏部知崇庆分韵得兮字", "industry": "宋代", "author": "魏了翁", "content": "\n阳明迪性分，阴浊生尘泥。蛟龙薄九空，高逝缥缥兮。使可絷而豢，何异犬与鸡。长安有狭邪，曲曲复低低。主人笑延客，云栈登作梯。客辞以未能，所忧困多蹊。乞麾下霄汉，万里骑青霓。去留本常事，渠不丧所齏。秋风锵佩环，家在天之西。归来拜三祖，归路幸不迷。\n"}
{"title": "天恩敕赐为杨明府题", "industry": "明代", "author": "胡应麟", "content": "\n三策当年动草莱，鸣琴百里暂徘徊。园开五柳双凫驻，户植三槐驷马来。惨淡高风神武阙，荧煌新命建章台。承家宓子飞扬甚，屈指龙光到上台。\n"}
{"title": "登观音阁", "industry": "明代", "author": "樊阜", "content": "\n春云笼碧树层层，危磴苔交一再登。涧水入溪喧似瀑，松根缠石老如藤。浮生容易休为客，往事凄凉莫问僧。几欲下山还不下，尘纷明日又填膺。\n"}
{"title": "校番禺萧少熙大令近体诗集题句四首 其四", "industry": "清代", "author": "张洵佳", "content": "\n长怀君国发高歌，一念思亲泪更多。哀怨文章忠孝谱，此编精气不消磨。\n"}
{"title": "浣纱溪·自题立照，用伯端韵", "industry": "清代", "author": "陈步墀", "content": "\n欲上浮图第七层。最无凭藉也能凭。禅机参透不须嗔。慧业证成身后果，丹心照彻佛前灯。厌伊哀乐日侵寻。\n"}
{"title": "黄靖州挽诗", "industry": "宋代", "author": "韩淲", "content": "\n两把州符身已老，壮年崛起计偕时。藏书漫与诗千首，种秫閒寻酒一卮。北客到今真可数，南人视彼尚何知。鹤山父子成丘陇，泪洒溪风读圹碑。\n"}
{"title": "舟中夜泊", "industry": "明代", "author": "佘光裕", "content": "\n江上烟波锁几重，暮年踪迹旧相逢。荒城鸟散千家杵，茅店鸡鸣五更钟。地接燕台灵气合，天连粤国白云封。怀乡恋阙情偏切，无限伤心一笛风。\n"}
{"title": "集古 洛中", "industry": "金朝", "author": "李俊民", "content": "\n洛阳犹自有残春，水北原南草色新。山酒一卮歌一曲，不能回避看花尘。\n"}
{"title": "渔父词（其六）", "industry": "宋代", "author": "王谌", "content": "\n白发蓬松不记年。扁舟泊在荻花边。天上月，水中天。夜夜烟波得意眠。\n"}
{"title": "新秋即事三首 其三", "industry": "唐代", "author": "皮日休", "content": "\n露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。\n"}
{"title": "广州北郊作 其六", "industry": "明代", "author": "屈大均", "content": "\n截将山势白云回，双作丁灵得胜台。南塞可怜成北塞，牧羝谁在黑龙堆。\n"}
{"title": "奉十五叔父夜话有感", "industry": "明代", "author": "谢铎", "content": "\n竹边饭罢酒停斟，漫拥寒炉坐夜深。慷慨共谈当世事，依稀多愧古人心。孤怀耿耿乾坤窄，短鬓毵毵岁月侵。欲上南山望湖海，不知明日是晴阴。\n"}
{"title": "采芳亭喜传长孺同舍至共观芍药因话二顾 其一", "industry": "明代", "author": "唐伯元", "content": "\n采采芳亭伴，采芳亦采真。不禁花解语，况对玉为人。野筑明星迥，莺声出谷新。忽闻过二顾，飞动更须论。\n"}
{"title": "秋江杂咏六言三首 其三", "industry": "明代", "author": "邓云霄", "content": "\n已怪鸿南燕北，更嗔芦白枫丹。露下千山似洗，沙边孤棹偏寒。\n"}
{"title": "山中即景四首 其二 夏", "industry": "宋代", "author": "赵友直", "content": "\n趁此清和景，荷筒酒一吞。围棋开北墅，羽扇取南薰。兰雨清传馥，鸥波绿涨纹。枕书鼾睡处，忽梦到陶君。\n"}
{"title": "游梅山寺", "industry": "宋代", "author": "杨侃", "content": "\n出郭尘路断，登舟鹫岭通。楼台花屿上，钟梵水天中。石磴班春藓，松门韵晚风。蒪丝惹轻楫，云锦散遥空。竹迳连茶坞，山亭对药丛。却输湖畔叟，朝夕访支公。\n"}
{"title": "黄梅雨", "industry": "当代", "author": "陈振家", "content": "\n梅子初黄豆蔻香，山川含吐变阴阳。阵风乍动花心颤，时雨相催草穗狂。乱点旋飞斜映日，微霏忽敛出蒸阳。似晴却雨浑无定，端是天公难测量。\n"}
{"title": "和读书台入夜即事二首 其一", "industry": "宋代", "author": "王庭圭", "content": "\n池底星光个个添，半钩斜月吐纤纤。数声寒笛西风下，人在朱楼捲暮帘。\n"}
{"title": "挽少师相国李公", "industry": "宋代", "author": "张元干", "content": "\n壮志深忧国，丹心笃爱君。谤书兴众枉，谏疏在奇勋。风咽梁谿水，山悲湛岘云。空余双舞鹤，鼓吹不堪闻。\n"}
{"title": "将至洪都寄同寅洪方伯洪大参兼柬潘少参", "industry": "明代", "author": "祁顺", "content": "\n一别江藩十五年，重来双鬓已皤然。清风明月滕王阁，还与湖山话旧缘。\n"}
{"title": "念奴娇十一首 其三", "industry": "清代", "author": "李慈铭", "content": "\n客中风雨，又凄凉过了，清明寒食。小屋荒灯扶病坐，形影暂相怜惜。水市笙箫，山厨饧粥，故国三年别。杜鹃难到，夜深何处啼血。愁绝海北孤儿，江南老母，两地无消息。更念松楸行垄在，浊酒一杯谁滴。冷月山花，天涯魂梦，应有归时节。长饥弟妹，今朝知倍悽忆。\n"}
{"title": "读《钓韩集》呈雨溪先生三首 其三", "industry": "当代", "author": "陈振家", "content": "\n不搏青云恋白云，溪山幽处纵丝纶。但凭韩渚一竿钓，洗却江湖万斛尘。名利不争词自逸，芝兰在抱意能新。相逢尽赞先生笔，端是乾坤快活人。\n"}
{"title": "修源", "industry": "宋代", "author": "李彭", "content": "\n修源寒皎镜，湛湛有馀地。居然起滩濑，无复保夷粹。人实不易知，出处非细事。悬知成小草，何苦辞远志。饥求仁者粟，不用滥乞米。清言岂置患，高谊世所韪。君看陆平原，华亭思鹤唳。季野虽不言，四时气亦备。一饱会有时，幽园动春意。\n"}
{"title": "发南陵", "industry": "清代", "author": "陈苌", "content": "\n一路寒泉送客程，离亭回首隔山城。秋从黄叶声中老，人向青山缺处行。几片闲云供画本，一林落日待诗成。来时记得留题处，尚有残尊慰客情。\n"}
{"title": "十二连桥 其二", "industry": "清代", "author": "陈启佑", "content": "\n一镜平开映远天，草荔青共麦苗妍。若非帆影来烟外，错认沙湖作水田。\n"}
{"title": "蝶恋花（即景）", "industry": "宋代", "author": "何梦桂", "content": "\n风信花残吹柳絮。柳外池塘，乳燕时飞度。漠漠轻云山约住。半村烟树鸠呼雨。\n\n竹院深深深几许。深处人闲，谁识闲中趣。弹彻瑶琴移玉柱。苍苔满地花阴午。\n"}
{"title": "乙巳十月朔开炉三首", "industry": "宋代", "author": "范成大", "content": "\n石湖今日开炉，纸窗银白新糊。童子烧红榾柮，老翁睡暖氍毹。\n"}
{"title": "近代吴歌 秋歌", "industry": "南北朝", "author": "鲍令晖", "content": "\n秋风入窗里。罗帐起飘扬。仰头看明月。寄情千里光。\n"}
{"title": "九月客至齐云山登高用东泉韵二首 其一", "industry": "明代", "author": "郑廷鹄", "content": "\n客至披云揽石龙，乘风飞度最高峰。尊前日出甘同醉，眼下天空信可容。丛菊有缘还对面，文霓何意独摩胸。凭谁记取留题处，千古磨崖是笔踪。\n"}
{"title": "洛阳道中感怀", "industry": "宋代", "author": "寇准", "content": "\n文陛初辞咫尺颜，恩深犹缀辅臣班。汉庭旧友凋零尽，独拥双旌入武关。\n"}
{"title": "华清宫", "industry": "唐代", "author": "林宽", "content": "\n殿角钟残立宿鸦，朝元归驾望无涯。\n\n香泉空浸宫前草，未到春时争发花。\n"}
{"title": "鹊桥仙 久不得荪君消息", "industry": "当代", "author": "邵祖平", "content": "\n闷依诗释，愁凭秦说，肝胆何分秦越。峭寒仍做去年春，怎禁得，窗风策策。隃麋香溢，衍波笺滑，欲写君书泪滴。远人已是断音尘，雁不绕，巴渝天窄。\n"}
{"title": "无梦令 诫奢", "industry": "元代", "author": "丘处机", "content": "\n陕右人人听我。福地好修因果。天下不如斯，贫富一般行坐。轻可。轻可。轻可骄奢太过。\n"}
{"title": "题芦雁绝句十八首 其十七", "industry": "明代", "author": "王夫之", "content": "\n斜晖欲下飐金飙，绿苞初开碎练飘。莫认天山飞雪早，江南饶有可怜宵。\n"}
{"title": "壬戌正旦日蚀值阴有诗明日雨微雪再赋", "industry": "宋代", "author": "黎廷瑞", "content": "\n艳娥煽妖悖且饕，云师围之骑周遭。飞廉暗呜挟箭号，万鼓动地助战鏖。吴刚弃斧北且逃，扶桑君还骑巨鳌。银蜍腹聚流清膏，玉兔颡折飞白毛。苍茫杀气横四郊，冻鸢无语饥鸿嗷。紫皇第功封二豪，汝马可归弓可櫜。黄道肃穆君请遨，黔首颙颙光勿韬。愿驾丹毂扬锦旄，疾驱六龙升海涛。五色烂烂中天高，衣披水子绛锦袍。葵心不宁忧忉忉，矫首东方歌楚骚。\n"}
{"title": "浣溪沙", "industry": "近代", "author": "黄侃", "content": "\n凤纸殷勤索报章。新来情绪那能详。寒云江月两回肠。心苦厌看团扇字，昼长空费小炉香。高楼西畔又斜阳。\n"}
{"title": "塞上杂歌赠赵总制 其十一", "industry": "明代", "author": "黄廷用", "content": "\n朔风一阵胡沙起，誓死烽烟欲报恩。拔剑长驱抵绝漠，鸣弓射兽献辕门。\n"}
{"title": "愿月得雨兼旬秋旸人望已切再和前韵", "industry": "宋代", "author": "陈普", "content": "\n雨我公田及我私，几多风月入肝脾。天心亦似尧心细，一日之中有隩夷。\n"}
{"title": "偈颂一百零二首 其二十二", "industry": "宋代", "author": "释绍昙", "content": "\n岁除生怕管筵空，品味无多只要丰。掇转虚空为桉板，薄𠜱明月切清风。\n"}
{"title": "月窗写闷", "industry": "宋代", "author": "白玉蟾", "content": "\n不分庭前柳，长啼月下乌。半生嗟命薄，中夜正心孤。勋业看双鬓，歌吟在数须。从今闲草马，休得更江湖。\n"}
{"title": "即事", "industry": "明代", "author": "鲁铎", "content": "\n洞口桃花满意红，生憎蜂蝶太匆匆。山禽那更来捎蝶，打着秾枝半欲空。\n"}
{"title": "送何一之右司出守平江", "industry": "宋代", "author": "杨万里", "content": "\n十年一别再从游，又见鱼书拜彻侯。人物只今何水部，风流不减柳苏州。白苹洲上春传语，乌鹊桥边草唤愁。报政不应迟五月，莺花紫禁伫归舟。\n"}
{"title": "郡阁怀王徐二比部", "industry": "明代", "author": "李攀龙", "content": "\n晓漏鸣珂谒建章，春风载酒出长杨。词华并数西台妙，握草同称大国香。玉树月明堪自倚，金茎秋色坐相望。故人为郡逢摇落，日夕看云忆帝乡。\n"}
{"title": "佛顶山", "industry": "清代", "author": "姚燮", "content": "\n已觉诸峰下，身还耻雁高。规中天有尽，象外劫谁逃？蓬弱仙之宅，风波逝者慆。人间无坦地，几辈息尘劳？\n"}
{"title": "友人江顺德见子", "industry": "宋代", "author": "汪炎昶", "content": "\n久矣刘郎怯收眉，锦绷今始见娇儿。真成令气何妨少，独及中年未是迟。应笑雍端惟见果，定傅江鲍部能诗。人言释氏亲摧送，间取论功属阿谁。\n"}
{"title": "和之美讽古 其二", "industry": "宋代", "author": "司马光", "content": "\n海客久藏机，鸥知人未知。如何毫末利，管鲍亦相欺。\n"}
{"title": "悔曾九章 其三", "industry": "清代", "author": "姚燮", "content": "\n丁巷辛街断夕晖，枣花飘落野菁肥。五侯门第莺难问，六代江山燕已归。白纻春衫怀蒋捷，玉纱画㡠怨崔徽。自沈霞彩无消息，瓜约萍期梦亦违。\n"}
{"title": "夏日游灵瑞寺 其三", "industry": "明代", "author": "王恭", "content": "\n萧王宫殿古，高构轶浮埃。山远人行少，江空潮自来。湿云沾野榻，飞鸟上经台。自愧红尘缚，无因共酒杯。\n"}
{"title": "明皇羯鼓图", "industry": "宋代", "author": "周紫芝", "content": "\n禁籞莺声外，天袍拥御黄。曲名翻荔子，春苑绕沉香。白雨花奴手，风鬉舞马床。向来歌吹地，何处是渔阳。\n"}
{"title": "过横远途中", "industry": "宋代", "author": "陈宗远", "content": "\n蚕桑事已过，耕稼老农勤。桥断荒村雨，山埋半岭云。小松穿石出，野水落田分。茅店倾醨酒，相看亦论文。\n"}
{"title": "真定隆兴寺礼大佛", "industry": "清代", "author": "弘历", "content": "\n真定大佛夙所闻，调御丈夫天人尊。礼遍文殊不见法，便道因之一入门。权城南望亘埤堄，香阁遥见高横云。龙腾故苑寻霸业，狮吼初地礼法轮。缭垣拓落据垲址，佛楼穹窿切迥旻。曲廊延袤下无地，丰碑插笏何纷纭。岂能一一辨氏代，开皇开宝依稀分。吉祥云里瞻相好，五髻千臂悬星辰。金容满月白毫彩，庄严具足威且神。其高丈六复丈六，有如量顶无边身。我闻虚空泯边际，孰非佛相徒是云。须弥非大芥非小，目迷五色心犹尘。隋创唐修成往迹，墨胎今尚传将军。后周辟异意本吝，铸泉岂复今犹存。宋祖重造称功德，悉擅未识六度真。阇黎荒唐讵宜信，铜出眢井传俗论。佞则不可毁何必，操戈聚颂难具陈。凭栏聊且纵远目，小阳景物方如春。\n"}
{"title": "怀李二内翰", "industry": "清代", "author": "严如熤", "content": "\n烽火连年迫上庸，靴刀几队健儿从。田单只计宗能保，李广何妨相不封。虎穴挥戈余慷慨，凤池簪笔镇雍容。笑余介胄惭文吏，华烛清樽接子丰。\n"}
{"title": "破阵子 其二 闰重三", "industry": "近代", "author": "张伯驹", "content": "\n客里几酬佳节，今年两度芳辰。曲水将愁流不尽，杜宇催归唤更频，东风吹暗尘。柳絮未曾飘恨，梨花依旧销魂。乐事又成他日泪，醉眼重看劫后春，新人思故人。\n"}
{"title": "偈颂四首 其二 岁夜", "industry": "宋代", "author": "释惟一", "content": "\n叔季精神元似旧，慧慈面目只如新。来年年是去年年，今日日同明日日。\n"}
{"title": "摸鱼儿（过东平有感）", "industry": "宋代", "author": "汪梦斗", "content": "\n忆旧时、东方□郡，东原尽是佳处。梁都破了寿南渡，几遍狐号鳝舞。君试觑。环一抹荒城，草色今如许。芳华旧地。曾一上飞云，歌台酒馆，落日乱鸦度。\n\n吟情苦。滴尽英雄老泪。凄酸非是儿女。西湖似我西湖否。只怕不如西子。秋欲暮。要一看秋波，又自催归计。休□浪语。待过江说与，高车驷马，今是朝天路。\n"}
{"title": "重游西湖杂写十四首 其十三", "industry": "清代", "author": "吴妍因", "content": "\n带得西湖未老春，渡江迢递过天津。南桃北杏花多少，万里归车一路新。\n"}
{"title": "散木轩为陈则虚高士赋", "industry": "元代", "author": "张翥", "content": "\n散木轩中一散仙，形虽如槁气苍然。路松正自为明误，社栎还因不用全。梁栋无心聊阅世，山林有地可长年。碧窗日静忘机事，悟得南华第四篇。\n"}
{"title": "西江月·酒罢悠扬醉兴", "industry": "宋代", "author": "吕本中", "content": "\n酒罢悠扬醉兴，茶烹唤起醒魂。却嫌仙剂点甘辛。冲破龙团气韵。\n\n金鼎清泉乍泻，香沈微惜芳薰。玉人歌断恨轻分。欢意厌厌未尽。\n"}
{"title": "贺升卿年垂八十以诗寄平园新咏二十二篇又录十年前简予四诗尚有访戴之兴谨次最后一章韵为谢", "industry": "宋代", "author": "周必大", "content": "\n文与年高岂乐天，字随心正亦公权。吟诗作赋晴窗里，问柳寻花野水边。喜我新巢三径就，劳君旧句一时编。雪舟有兴休回棹，共载期追李郭仙。\n"}
{"title": "谒金门（秋日牡丹）", "industry": "宋代", "author": "赵长卿", "content": "\n花王有意，念三秋寂寞，凄凉天气。木落烟深山雾冷，不比寻常风味。勒驾闲来，柳蒲憔悴，无限惊心事。仙容香艳，俨然春盛标致。\n\n雅态出格天姿，风流酝藉，羞杀岩前桂。寄语鞭蓉临水际，莫骋芳颜妖丽。一朵凭栏，千花退避，恼得骚人醉。等闲风雨，更休孱愁容易。\n"}
{"title": "喜闻秦蜀捷音同说岩赋", "industry": "清代", "author": "李天馥", "content": "\n鸟道艰难阻碧鸡，孤城一片陇云低。绿林初保黄花谷，赤帜遥连白马氐。空壁雄风频逐北，护军声价又安西。霓旌光启蚕丛路，从此长鲸詟水犀。\n"}
{"title": "梦裴相公", "industry": "唐代", "author": "白居易", "content": "\n五年生死隔，一夕魂梦通。梦中如往日，同直金銮宫。\n\n仿佛金紫色，分明冰玉容。勤勤相眷意，亦与平生同。\n\n既寤知是梦，悯然情未终。追想当时事，何殊昨夜中。\n\n自我学心法，万缘成一空。今朝为君子，流涕一沾胸。\n"}
{"title": "瑶花", "industry": "元代", "author": "郭钰", "content": "\n瑶台仙子初相见，迥立天风飘雪练。东华梦破归去迟，素衣总被缁尘染。芳心不委春蝶狂，水晶帘捲凝清香。胭脂洗红留残晕，海云剪碧浮霓裳。扬州琼花旧同谱，零落谁知到南土。闻君爱花最有情，亭台五月清无暑。君不见花开今日多，有酒不饮君如何？\n"}
{"title": "挽老苏先生 其一", "industry": "宋代", "author": "姚辟", "content": "\n持笔游从已五年，忽嗟精魄去茫然。茂陵未访相如藁，宣室曾知贾谊贤。薤露有歌凄晓月，绛纱无主蔽寒烟。平生事业文公志，应试乡人白玉镌。\n"}
{"title": "遣兴二首 其一", "industry": "元代", "author": "善住", "content": "\n五十虽赊病见侵，闭门终日少相寻。春莺漫逞千般语，老骥终存万里心。花绕竹房红作阵，柳垂莎径翠成阴。江南三月清明后，便有蛙声聒夜深。\n"}
{"title": "悲青坂", "industry": "唐代", "author": "杜甫", "content": "\n我军青坂在东门，天寒饮马太白窟。黄头奚儿日向西，数骑弯弓敢驰突。山雪河冰野萧瑟，青是烽烟白人骨。焉得附书与我军，忍待明年莫仓卒。\n"}
{"title": "放歌行赠宋君（仲温。辛丑）", "industry": "元代", "author": "周砥", "content": "\n今日非昨日，今年非去年。天地不同老，日月岂停旋。寸心遥遥颜色改，只似秋蓬与夏莲。柏梁赋诗不早上，长楸走马未得前。阊阖九重虎豹守，我欲上诉无因缘。荆山泣玉徒自苦，夷门抱关谁复贤。宝剑夫容拂秋月，高歌对酒声哽咽。当时轻意千古事，幽愤于今向谁雪。兰台公子天下奇，心胆岂足他人知。荆卿不答鲁句践，项羽岂顾齐安期。东吴市上花漠漠，相逢意气倾山岳。笑说秦关百二重，舒卷风云不盈握。一生不识平阳奴，况是霍家冯子都。明珠白璧等粪壤，玉环翠袖皆虫蛆。甘心廓落事屠钓，矫如游龙不可拘。宋公子，尔弹琴，我放歌，白昼苦短夜何多。黄金台，几千尺，翳日浮云奈若何。\n"}
{"title": "杭州杂诗和林石田", "industry": "宋代", "author": "汪元量", "content": "\n天也今如此，人乎可奈何。台边西子去，宫里北人过。玉树歌方息，金铜泪已多。旌旗遮御路，舟楫满官河。\n"}
{"title": "仲春六日，辱陈敬初诸君枉顾，小饮敝楼，分得静字", "industry": "元代", "author": "郑元祐", "content": "\n葱肆不嗅荤，荜门惟习静。何此枉飞佩？诸君森相映。方惭乏词锋，安知堕语阱？酒杯浅于脐，楼居小如磬。敢云谐谑欢，遂忘跪跽敬。飞花落砚席，轻云拂麈柄。舍坐或屡舞，分题各成咏。莫非江海士，行应丘园聘。顾我拓飞蓬，更春不复盛。假如湛诚痴，何嫌宪非病？相会苟不乐，明朝雪盈镜。\n"}
{"title": "晚步", "industry": "宋代", "author": "陈与义", "content": "\n畎亩意不释，出门聊散忧。雨余山欲近，春半水争流。众籁夕还作，孤怀行转幽。溪西篁竹乱，微径杂归牛。\n"}
{"title": "月下笛 甲申初夏悼已巳", "industry": "当代", "author": "汪洋", "content": "\n迭梦牵魂，丛苔酝碧，浅春惊去。檐铃自语，听还是、伶仃句。荒园芳意愔愔减，阅几日、疏灯暗雨。柰无根堕絮，无家流雀，恼人如许。休顾，芜城赋。又四面馀尘，远峰清苦。凄凉倦绪，月痕犹在残曙。楼台多少朦胧事，剩燕市、飞红逝处。祇夜半小桥边，蛩响深埋院宇。\n"}
{"title": "次韵范少才在峡中寄李季允二首", "industry": "宋代", "author": "魏了翁", "content": "\n蜀艇云奔下固陵，一壶浮峡便千金。子来我往才交臂，人涉卬须又苦心。北向虽无一矢发，西风不受半尘侵。是非得丧今休问，喜见戈枪卧绿沈。\n"}
{"title": "送王叔润", "industry": "明代", "author": "全室宗泐", "content": "\n平凉来又去，官满复之官。塞晚黄云合，边秋白草寒。有储诸将喜，无讼远人安。万里关山月，吟诗独自看。\n"}
{"title": "和理梦中作", "industry": "明代", "author": "林弼", "content": "\n神山三岛高嵷嵷，弱水万里流淙淙。紫贝为阙珠为宫，仙人环侍金玉童。我侯好生德弥隆，帝令下与民阜丰。漳南庙祀优褒崇，一壶灵药康济功。千秋香火神感通，应物无心霜铿钟。及人有泽云从龙，幽赞造化冥漠中。先后送子大小冯，功参司命渺莫穷。我来对越加敬恭，翛然尘虑空心胸。授我吉梦烦神聪，有炜二简词藻雄。觉来清明气在躬，山青月淡烟空濛。恍惚仙佩声璁珑，春风一笑出王公。采芹泮水波溶溶，安得插翮追长松。\n"}
{"title": "游子 其二", "industry": "清代", "author": "胡天游", "content": "\n游子昔归来，欢迎倚闾色。能于冻雪底，引得春风直。游子今归来，华姿正徘徊。春风若有泪，独劝游子挥。不如天涯无还期，不见春风伤客时。\n"}
{"title": "祥符长老智华写余真求赞", "industry": "宋代", "author": "周必大", "content": "\n五蕴皆空，四大和合。昔者逢场，东涂西抹。今兹面壁，有问无答。似耶非耶，任师指拨。\n"}
{"title": "左右新婚诗", "industry": "南北朝", "author": "刘缓", "content": "\n小史如初日，得妇类行云。琴声妾曾听，桃子婿经分。蛾眉参意画，绣被共笼薰。偏增使君妒，无趣遣相闻。\n"}
{"title": "南浦", "industry": "清代", "author": "谭献", "content": "\n杯行渐尽，便天涯，芳草送征轮。此去看花得意，休念酒边人。不是马前风雨，是临岐，别泪洒纷纷。只依然云树，无多烟水，一样动离魂。我是近来消瘦，最恹恹，伤别复伤春。怨杀浣纱溪水，不照旧罗裙。日暮归鸦飞尽，剩河桥，独立病中身。问翠衾何处，绿芜无语已黄昏。\n"}
{"title": "刘希颜提举见过出示卞山居二诗次其韵 其二", "industry": "宋代", "author": "沈与求", "content": "\n小别千山隔，相看一笑温。丹心猎风旆，华发粲霜根。鸭鸭争呼伴，鸦鸦自识村。更须判剧饮，落月倒洼尊。\n"}
{"title": "浙幕李端公泛建溪", "industry": "唐代", "author": "黄滔", "content": "\n越城吴国结良姻，交发芙蓉幕内宾。自顾幽沈槐省迹，\n\n得陪清显谏垣臣。分题晓并兰舟远，对坐宵听月狖频。\n\n更爱延平津上过，一双神剑是龙鳞。\n"}
{"title": "狄梁公李太尉庙", "industry": "宋代", "author": "刘敞", "content": "\n就列贵陈力，立功尚成名。两君虽异时，令望相提衡。治狱多阴德，不战屈人兵。去思独至今，奉祀见遗氓。文武百世师，将相一时荣。念我谁与归，怆然悲九京。\n"}
{"title": "咏月 其二", "industry": "宋代", "author": "苏泂", "content": "\n既雨中秋望，纤毫桂影分。魄高疑压雾，香动欲冲云。稍窘痴蟾窟，全惊睡鹊群。孤清若个畔，玉笛片时闻。\n"}
{"title": "寄月岩黄高士", "industry": "宋代", "author": "何梦桂", "content": "\n有客扣松扃，重来问宿盟。青山尘世梦，玄鹤故人情。柯烂棋犹在，垆寒药未成。鼎边无好句，惭愧谢弥明。\n"}
{"title": "送汪庭芝高士如严州", "industry": "宋代", "author": "方回", "content": "\n四海无家只一身，桐江西上访仙真。七年太守吾聊尔，况汝穷山管道人。\n"}
{"title": "秋兴次杜工部韵八首 其七", "industry": "明代", "author": "林光", "content": "\n不向青铜怨白头，一凉如水却宜秋。清风明月开诗卷，紫酒黄花遣旅愁。天际翱翔须老凤，沙边自在几眠鸥。微酡小发行边兴，迤逦缄题寄广州。\n"}
{"title": "贺新凉 四十初度", "industry": "当代", "author": "汪岳尊", "content": "\n四十犹如此。空辜负、戎马壮怀，林泉幽思。与世浮沉难自拔，太息年芳弹指。又一叶、秋风将起。点检多情惟月色，喜浸人、依旧桐阴里。昨既望，今新霁。兽蹄半践中原矣。问彼苍、何为梦梦，不张正义。信是人间唯铁血，要重自强大计。听前线、方传胜利。怕说猪肥还马瘦，漫新亭、浪洒书生泪。雪国耻，修家祭。\n"}
{"title": "和卞养直见示三绝简圣书", "industry": "宋代", "author": "王之道", "content": "\n杨柳阴中乳燕飞，马头寒峭怯单衣。胡麻知有谁人种，应怪东游未即归。\n"}
{"title": "立秋日言怀", "industry": "元代", "author": "戴良", "content": "\n六龙不可顿，四序忽复移。气变感人心，怆然已秋时。池荷挺素质，园葵晔芳蕤。岂无一日好，不久还当衰。览物惜年迈，抚景伤志违。日暮坐空堂，此怀当告谁。\n"}
{"title": "送开上人", "industry": "宋代", "author": "释道璨", "content": "\n道人家住庐山寺，信脚东游二千里。三年饱吃浙西饭，不曾咬著浙西米。大川恶拳打不活，石溪浅水浸不死。自言辣手难近傍，祇有痴绝较些子。要从窗下看庐山，归卧溪声山色里。了无玄字涴胸怀，肯将佛法挂唇齿。漠漠重湖五老前，衮衮九江千嶂底。空手携锄种白石，赤脚提篮挈流水。有问参寻事若何，向道今年秋芋多。\n"}
{"title": "读宋史", "industry": "清代", "author": "赵思植", "content": "\n驴背投间学隐沦，蕲王宁不忆君恩。忠臣业已成冤狱，大将从今合杜门。举目烽烟空怅望，一腔悲愤向谁论。归来浪迹西湖上，聊对溪山纵酒樽。\n"}
{"title": "别陶编修石篑四首 其二", "industry": "明代", "author": "袁宗道", "content": "\n向说山阴路，千岩与万湍。水中城堞见，山顶灶烟寒。杭酒来尖舫，湘莼供水餐。知君远女色，不上浣纱滩。\n"}
{"title": "华山汝思侄赴官 其一", "industry": "明代", "author": "罗洪先", "content": "\n挟策当年入泽宫，几回风雨酿春工。此行初试亲民术，可与书中有异同。\n"}
{"title": "时命篇", "industry": "明代", "author": "张元凯", "content": "\n岧峣郁峻岭，波澜翻巨川。吁嗟客游子，梯航俱不前。白日忽沦没，清霜飞幽燕。夏屋叹权舆，幸舍悲迁延。握玉竟难饱，尺桂讵易然。风前骭不掩，雪上屦半穿。欲仕无中人，欲耕无良田。营营声利涂，轩轾豪雄权。谁念牛衣士，涕泗鸡埘边。仲尼道路傍，伯夷空山颠。贫贱岂尽愚，富贵岂尽贤。时命有顺逆，达节良自全。\n"}
{"title": "秋夜", "industry": "明代", "author": "孟淑卿", "content": "\n豆花雨过晚生凉，林馆孤眠怯夜长。自是愁多不成寐，非缘金井有啼螀。\n"}
{"title": "袁侍御道龙川讣至 其二", "industry": "明代", "author": "陈献章", "content": "\n忆昔青阳动海滨，隔年草木预知春。如今行路无颜色，尽是青阳去后人。\n"}
{"title": "忆旧 其一", "industry": "清代", "author": "陈斌", "content": "\n顾影方徘徊，何如适交亲。交亲望衡宇，不嫌时过存。入门果无恙，童仆交相温。握手重欲诉，迫切翻迁延。时时心中思，不能口中言。\n"}
{"title": "病起观垂丝海棠感慨作二绝句 其二", "industry": "宋代", "author": "饶节", "content": "\n卖花担上誇桃李，顿使春工不值钱。莫怪海棠不受折，要令笄珥绝凡缘。\n"}
{"title": "次徐谢韵还江公诗卷", "industry": "宋代", "author": "朱松", "content": "\n大条祠官闲日月，绝知圣处着功深。荣枯举世争卢白，枉直何人较尺寻。身比香山差得计，诗看正始有遗音。应容下客游东阁，要话朱游夙昔心。\n"}
{"title": "郑州登楼望中岳", "industry": "明代", "author": "欧大任", "content": "\n名岳岧峣接上台，毓祥今有中兴才。云扶二室天边出，日映三花雪后开。周典尚馀巡狩迹，汉家新筑集灵台。太平不复论封禅，时听嵩呼万岁来。\n"}
{"title": "谢任伯久无书常子然寄茶谢之因简任伯", "industry": "宋代", "author": "晃冲之", "content": "\n谏议茶犹送，郎官迹已疏。斜封三道印，不奉一行书。\n"}
{"title": "武夷仙馆岩山志云亦名学堂岩又称仙学堂作诗议之", "industry": "近代", "author": "施蛰存", "content": "\n大宋丞相李伯纪，游仙馆岩发高议。谁言孤陋解成仙，仙人亦有弦歌地。吾闻此语心不夷，惘然欲隳临渊志。少时日日拟雕虫，朴散神亡始成器。门前范叔老饥寒，江表袁生益蕉萃。正须反道辞风尘，嚼蕊餐霞杜人事。去逐洪崖御八荒，陟降云宵任遨戏。谁知犹不废诗书，一卷仍为形影累。寻思此事必不然，岂有神仙自穿鼻。忘情太上为无为，圣犹可绝智亦弃。阆苑何尝有学堂，孰肯咿唔徒乱意。层城遥起白云间，有几可凭床可睡。笙鹤来时柏子馨，苍虬去后苔钱翠。仙人行馆寻常有，却被庸人妄标识。馆字何须训学堂，从此玉皇有洙泗。秀才不解蓬瀛事，比物狂言丑其类。劝君莫信丞相言，丞相亦从秀才致。\n"}
{"title": "新编系列剧《天龙八部》 其四", "industry": "当代", "author": "杨启宇", "content": "\n山一程更水一程，愈行愈远不成文。绝怜异代托知己，词客有灵应断魂。\n"}
{"title": "寓兴十首 其七", "industry": "宋代", "author": "张至龙", "content": "\n草虫设细网，小阱不可见。日日朝露中，群白草间现。\n"}
{"title": "送安西将", "industry": "唐代", "author": "张籍", "content": "\n万里海西路，茫茫边草秋。计程沙塞口，望伴驿峰头。\n\n雪暗非时宿，沙深独去愁。塞乡人易老，莫住近蕃州。\n"}
{"title": "移居诗", "industry": "清代", "author": "田雯", "content": "\n东野家具少于车，学打僧包何为家。一捆乱书十瓦钵，奚奴负走如奔麚。小巷偪塞通破寺，邻人指说来官衙。自操箕帚扫土锉，糊窗吹纸西风斜。雨淋屋塌堆瓦砾，墙脚残立山𧅁花。日暮天寒验霜信，匝飞秃树啼老鸦。\n"}
{"title": "幻寓庵用虞芝亭学士韵", "industry": "元代", "author": "张翥", "content": "\n暂寄微躯在世尘，此庵名亦强为邻。了知百岁旦暮事，岂泥三生前后因。非假日明那有目，忽随空坏本无身。要知枯坐环中者，别是人间不死人。\n"}
{"title": "西土谣", "industry": "魏晋", "author": "佚名", "content": "\n手莫头。图凉州。\n"}
{"title": "失题", "industry": "明代", "author": "边贡", "content": "\n牙旌猎猎转春晴，画舸摇摇江上行。征战久纡天子策，韬钤遥识老臣名。地从千里封秋塞，人自三边仰夏卿。为报匈奴莫南徙，迩来中国有长城。\n"}
{"title": "寓金陵闻广宁失守志感", "industry": "明代", "author": "李之世", "content": "\n几度筹边坐失机，广宁又见羽书飞。投鞭渡水那成阵，匹马嘶风已溃围。卧甲从抛金锁积，残兵争向玉门归。可怜当事庭如讼，今日犹云战守非。\n"}
{"title": "寿汊川宗人隆八十", "industry": "明代", "author": "程敏政", "content": "\n古颜真似涧松苍，玉立还同野鹤长。当代仲车从耳瞆，有时弘景亦瞳方。小宗不愧端明谱，晚境仍题慎德堂。指日诏书优大老，为君先致九霞觞。\n"}
{"title": "泰山", "industry": "当代", "author": "姚佳", "content": "\n蔚然深秀挂蓬冠，青壁丹崖十八盘。登泰山而小天下，蹑云海已列仙官。红门晓日缘何赏，柴望遗风如是观。岱岳峥嵘梁父险，置身霄汉觉高寒。\n"}
{"title": "一剪梅 答谢中尉相赠雪梅图", "industry": "当代", "author": "林英男", "content": "\n天网飞来剪一枝，梅雪相依，风雪离披。孤山浊酒正盈卮，风正凄凄，雨正丝丝。影碎香沈任雪欺，骨也香泥，魂也香飔。林郎诗梦梦梅诗，误似相思，胜似相思。\n"}
{"title": "送李恕可随王宗师入京", "industry": "元代", "author": "萨都剌", "content": "\n借得茅山鹤，乘风飞上天。江声近九里，客路已三千。禁阙红云上，家乡碧海边。待闻金马诏，复见玉堂仙。\n"}
{"title": "山居杂兴二首", "industry": "明代", "author": "田汝成", "content": "\n涧户岩扃俨未移，青山怜我似前时。书林旧聚珠千箧，社饭新分雪一匙。阴蚁战来规阵法，午蜂衙罢忆朝仪。河清海晏逢休历，剩有豪怀付酒卮。\n"}
{"title": "酬别道师许自然", "industry": "宋代", "author": "贺铸", "content": "\n早慕浮云耻系匏，泠然风驭起三茅。青菁可种无闲地，黄鹤归来失旧巢。石鼎颇传惊俗句，醉图未免取僧嘲。何须西望长安笑，谁是平生莫逆交。\n"}
{"title": "登浴日亭", "industry": "明代", "author": "屈大均", "content": "\n月明南澥阔，中夜气鸿濛。万马奔旸谷，双螭御祝融。日轮飞上下，澥市动虚空。谁与同晞发，沧凉若木东。\n"}
{"title": "赠高山人德充", "industry": "宋代", "author": "曾丰", "content": "\n浑沌包元气，支离入九流。阴阳从此有，源委问谁求。眼法穷山脉，囊经挂杖头。卜吾新筑处，相伴得沙鸥。\n"}
{"title": "送陈佩昌赴龙游博士二首 其二", "industry": "明代", "author": "孙承恩", "content": "\n弱冠承庭训，长笺念子贤。齐竽惭我滥，楚璞得谁怜。世事看更局，年华岁逝川。无端怀旧意，相对重凄然。\n"}
{"title": "黄花词", "industry": "元代", "author": "杨维桢", "content": "\n椒壁閟丹丘，网轩接琼楼。金人未成铸，玉册竟为偶。后裳辉锦裆，伶衣乱珠黈。典礼既乖违，纲维荡无有。百年神武基，势落清觞酒。嗟哉金汤固，一朝拉枯朽。\n"}
{"title": "夏日病居杂兴十首 其一", "industry": "明代", "author": "王慎中", "content": "\n我病如草木，夏日益以长。不向本根诛，何由柯叶穰。\n"}
{"title": "以鹤顶杯赠潘峋蝼时翁年八十矣", "industry": "明代", "author": "屈大均", "content": "\n金应收骏骨，珠莫买蛾眉。况此飞仙物，堪娱绮皓姿。闻翁春酒熟，正值杏花时。将我鹤杯饮，千龄定可期。\n"}
{"title": "夏日写怀", "industry": "清代", "author": "惠周惕", "content": "\n自从飞鞚到人寰，最忆城南香水湾。旅舍一凉来好雨，竹床昨夜梦青山。藕花风绕湖三面，红豆阴输屋半间。更有西邻垂白叟，来言玉桂待同攀。\n"}
{"title": "怀仙志", "industry": "明代", "author": "周官", "content": "\n弱水蓬山总杳然，访寻谁得见神仙。珠飞合浦还何日，剑落延津别几年。云散楚台悲月死，雨过隋苑惜花眠。裴航忍断蓝桥路，愁向天涯盼暮烟。\n"}
{"title": "怀扬通州", "industry": "宋代", "author": "文天祥", "content": "\n范叔西来变姓名，绨袍曾感故人情。而今未识春风面，倾盖江湖话一生。\n"}
{"title": "张仲通示墨竹嗣以嘉", "industry": "宋代", "author": "欧阳修", "content": "\n数竿苍翠写生绡，寄我公斋伴寂寥。不待雪霜常凛凛，虽无风雨自萧萧。嗟予心志俱憔悴，羡子文章骋富饶。嗣以嘉篇诚厚贶，远惭为报乏琼瑶。\n"}
{"title": "芙蓉五绝呈景仁", "industry": "宋代", "author": "韩维", "content": "\n携觞日日绕珍丛，未必欢情尽醉中。却怕后时无意思，杀风景似范家翁。\n"}
{"title": "山居述怀", "industry": "明代", "author": "朱同", "content": "\n投迹穷山休便休，閒身犹抱古今愁。百年自分田园乐，万里谁思社稷忧。郭令岂无陶令志，董生宁有贾生筹。经纶本是男儿事，莫理雕虫到白头。\n"}
{"title": "五言贺雨出", "industry": "宋代", "author": "陈师道", "content": "\n六月鄞江旱，焦劳刺史忧。戴星趋洞府，踏月叩龙湫。引咎青章设，为坛古法修。山川将尔遍，牲币岂吾留。帝意兹回眷，神聪俯应求。油云潜感召，灵雨忽滂流。急势朝翻幕，寒声暮咽沟。余波平浦屿，翠色蔽田畴。池阁消残暑，闾阎庆有秋。邦民无以谢，惟起载途讴。\n"}
{"title": "唧唧曲慰友丧女四首 其四", "industry": "明代", "author": "顾璘", "content": "\n阿爷仰天号，阿母蹋地哭。不忍舁黄土，脉脉盖汝骨。\n"}
{"title": "题江长信雾灵山图", "industry": "明代", "author": "余继登", "content": "\n玄武之精化为石，堕地幻作雾灵山。去地不知几千仞，巉岩砐砢绝人寰。中有广硎之水黑峪之关，天为蓟门设屏蔽，不令边人饮马于其间。谁哉当关，胡乃失守藁，厌人血溪量人首。妖氛惨淡塞垣墟，敌骑凭陵壮士走。一战深惭正正旗，三捷敢欺明明后。西台御史李汝培，铁面皂囊何雄哉。封书暮入明光殿，战地朝看骢马来。江君故是埋轮者，乘骢直抵关山下。空壁萧条馀釜鬵，藏尸纵横遍原野。怒气勃勃起神羊，寒威凛凛入弹章。至今六月山头雪，犹是当年简上霜。于戏江君谁貌汝，豸冠绣服猛如虎。只今东有倭西有虏，潢池处处鸣桴鼓。愿君揽辔一澄清，扫尽欃枪报明主。\n"}
{"title": "厌金杯", "industry": "清代", "author": "汪东", "content": "\n骢马晨嘶，珠帘暮卷。倚高台、泪眼凝盼。密云衔雨卷地，恶风吹、杨柳岸。屈指行程一半。激箭光阴，锦函书简。想唯惹、梦痕零乱。出关几处鼓角，动边愁、君不见。萧索尘飞日暗。\n"}
{"title": "岳忠弄祠三首", "industry": "宋代", "author": "袁甫", "content": "\n背嵬军马战无俦，压尽当年几列侯。先辈有闻多散轶，后生谁识发潜幽。伤心咄咄权臣事，满眼滔滔债帅流。槌剥到今浑似鬼，向人休说是貔貅。\n"}
{"title": "门有车马客行", "industry": "宋代", "author": "张方平", "content": "\n崇轩华盖为谁子，高阁朱扉为谁第。孟公君卿善请谒，少叔王孙有权势。凭凌豪气务相倾，晚日署门复谁恚。君不见隆中草庐客，阳里席门居。敛翼蓬蒿下，萧条意自如。触罗向稻梁，肯随黄口雏。将军三降顾，真主六用谟。岂由趋逐交游得，壮心自与功名俱。\n"}
{"title": "陪彭安行双莲亭小酌三首 其二", "industry": "宋代", "author": "刘弇", "content": "\n觥筹一举破愁城，似胜长驱十万兵。可是胸中浇块磊，更须酂白与汾清。\n"}
{"title": "罗浮归次石斋先生韵二首 其二", "industry": "明代", "author": "林光", "content": "\n看云遭鹿过，弄水见龙留。宝聚光须掩，声凡律岂投。毫毛即天宇，泰华亦针头。道眼无遗照，吾言愧浪浮。\n"}
{"title": "王世赏大参以途间诗六首索和次韵如左 其五 全州", "industry": "明代", "author": "张吉", "content": "\n驱毂沿湘蓂己更，湘源寒日曜前旌。行人半入炊烟里，报到南邦第一城。\n"}
{"title": "已巳孟春二十六日作", "industry": "宋代", "author": "宋庠", "content": "\n纠缠空惊祸福频，沈舟未拯更摧轮。山头枉是轻廷尉，天上何容著蹇人。南国祭牺堪畏楚，东门猎犬尚尤秦。当涂莫竦支离诮，坐受朝家十束薪。\n"}
{"title": "鹧鸪天（咏桃菊花）", "industry": "宋代", "author": "张孝祥", "content": "\n桃换肌肤菊换妆。只疑春色到重阳。偷将天上千年艳，染却人间九日黄。\n\n新艳冶，旧风光。东篱分付武陵香。尊前醉眼空相顾，错认陶潜是阮郎。\n"}
{"title": "兰若寓居", "industry": "唐代", "author": "白居易", "content": "\n名宦老慵求，退身安草野。家园病懒归，寄居在兰若。\n\n薜衣换簪组，藜杖代车马。行止辄自由，甚觉身潇洒。\n\n晨游南坞上，夜息东庵下。人间千万事，无有关心者。\n"}
{"title": "次曹新民感时伤事韵三首 其一", "industry": "元代", "author": "成廷圭", "content": "\n岁晚霜风裂弊裘，剑歌谈麈一生休。牵萝不补山中屋，挂席将归海上洲。月夜拂弦弹白雪，春朝携酒看丹邱。风流谁似曹公子，华发不知人世愁。\n"}
{"title": "题改芷亭作水鉴亭", "industry": "宋代", "author": "刘敞", "content": "\n昔人种白芷，既以名此亭。今我开蠪渊，复以水鉴名。吾岂异昔人，而徒易其称。所乐于水乎，内明而外清。内明可比心，外清可照形。照形不吾欺，比心不吾倾。虚静吾自居，逍遥以无营。会有水鉴贤，吾能与同登。\n"}
{"title": "清江曲送宋尚德自峡中回", "industry": "明代", "author": "詹同", "content": "\n清江水清峡水黄，清江之上多绿杨。浣花女儿立沙际，青裙白足如秋霜。蜀山雪消十日雨，一夜扁舟欲齐树。两岸猿声不肯休，送君流向峡州去。\n"}
{"title": "春晴纵步", "industry": "明代", "author": "胡俨", "content": "\n策杕随春风，萋萋芳草绿。陌上花正开，田中雨新足。彩鸠呼其妇，乌犍舐孤犊。双雉何翩翩，翻飞起林麓。紫燕寻旧巢，仓庚出幽谷。柔桑叶始抽，蚕种犹未浴。野人自耦耕，稚子相戏逐。忽逢一老翁，招邀过茆屋。指顾儿与孙，床头酒初熟。瓢分腊酝清，不用葛巾漉。一杯复一杯，覼缕说乡俗。礼义日衰谢，诗书少人读。田园苟岁时，人情多反复。天道亦好还，此俗终当复。老翁何时见，庶几豁双目。临别重丁宁，莫向他人续。\n"}
{"title": "西竺寺", "industry": "明代", "author": "张诩", "content": "\n路入碧山岑，松篁夹道阴。红尘开宝刹，城市有山林。日出袈裟静，风传梵呗深。偶来随喜处，瓶水照禅心。\n"}
{"title": "月下独酌闻桂香", "industry": "元代", "author": "吕诚", "content": "\n今宵风月尽清酣，碧海寒光万丈涵。天上散花香第一，尊前舞袖影成三。方诸玉露清于醥，崖蜜金橙小胜柑。老兴此时原不浅，高歌犹忆《望江南》。\n"}
{"title": "酬乐天叹损伤见寄", "industry": "唐代", "author": "元稹", "content": "\n前途何在转茫茫，渐老那能不自伤。病为怕风多睡月，\n\n起因花药暂扶床。函关气索迷真侣，峡水波翻碍故乡。\n\n唯有秋来两行泪，对君新赠远诗章。\n"}
{"title": "观蜜房", "industry": "明代", "author": "刘崧", "content": "\n戴主心无二，趋朝度必三。一衙兵卫肃，万鼓战声酣。事夥还分济，功成始共甘。伊谁失维系，荡荡纵残贪。\n"}
{"title": "励志四章示家塾同学诸子 其四", "industry": "清代", "author": "姚燮", "content": "\n夔蚿互怜悯，受化无殊阳。辱蒙见爱深，时以情腑将。勉持百年志，千载非浩茫。空山有佳人，搴兰自知芳。脩容鉴明蟾，讵愁颓日光？大漠风翻云，天势随抑扬。积气良亦骄，既杀乌由强？三古不在古，寝食通轩皇。愿持五色机，黻此泰运昌。\n"}
{"title": "次韵谢余知郡和予识山会饮韵", "industry": "宋代", "author": "方回", "content": "\n衣冠奇古旧儒风，湖海襟期臭味同。七字不妨容我和，一樽酒欠与君中。春光是处饶生意，山色何曾碍太穿。九叠云屏三笑路，何当偕访虎溪翁。\n"}
{"title": "次韵閒中", "industry": "宋代", "author": "方岳", "content": "\n玲珑压辔系绒鞍，付与诗人洗眼看。老子只凭双脚健，梅花相对一溪寒。吾生焉往不三黜，此乐未央并四难。并与竹间孤鹤语，倦飞底用插脩翰。\n"}
{"title": "相思引/琴调 其一 临别馀干席上作", "industry": "宋代", "author": "赵彦端", "content": "\n拂拂轻阴雨曲尘。小庭深幕堕娇云。好花无几，犹是洛阳春。燕语似知怀旧主，水生只解送行人。可堪诗墨，和泪渍罗巾。\n"}
{"title": "一落索", "industry": "明代", "author": "屈大均", "content": "\n不分柳烟花雨。暗将春去。歌慵笑懒向花朝，恁得似、莺多语。最恨匆匆神女，彩云无主。巫峰十二已迷人，更一片，香含露。\n"}
{"title": "对春雪一首", "industry": "元代", "author": "周砥", "content": "\n琼叶缀玄圃，玉羽翔伊川。翻霙九霄下，呈芳二月前。低佪隔帘翠，玲珑入绮钱。欲消不自驻，已断复成连。珠帏凝华洁，花池舞影妍。相思梁园暮，曾赏雒城年。\n"}
{"title": "临终颂", "industry": "宋代", "author": "朱道人", "content": "\n我是杀心汉，从来无侣伴。尘土不沾身，坐地教人看。\n"}
{"title": "满江红 寿陈侍郎十一月十五", "industry": "宋代", "author": "刘浩", "content": "\n岳渎储精，冰壶里、精神可掬。三万卷、龙蛇落纸，琅玕撑腹。便合弹冠登要路，如何袖手缄空谷。又谁知、天独授先生，长生箓。鹤易怨，龟多缩。竹太瘦，梅偏独。算人间何物，可传心曲。但愿君如天上月，年年此夜团如玉。更有人、千里共蝉娟，偷香祝。\n"}
{"title": "龙女祠后塘自生荷花数权与史诚之更相酬和", "industry": "宋代", "author": "司马光", "content": "\n素舸朱篷青竹稿，棹歌风散近还遥。斜阳借问归何处，家住水村郎姓萧。\n"}
{"title": "和许守喜雨韵 其一", "industry": "宋代", "author": "吴芾", "content": "\n使君盛德格皇天，奔走群龙雨霈然。坐使槁苗成茂实，潜将丰岁换凶年。荷锄野老欣嘉应，抱瓮田夫得晏眠。拟倩乐工弦盛事，山城那得有师涓。\n"}
{"title": "真珠帘（寿内人六十）", "industry": "宋代", "author": "陈著", "content": "\n闲居是念随云散。琴帘底、却自平生心满。百二十年期，笑道今才半。一味齑盐清得瘦，婉娩似、梅花香晚。相伴。老霜松宁耐，溪山寒惯。\n\n探借十日前春，小杯盘、也做寿筵模范。绕膝舞斑衣，有酒从他劝。但任真来浑是处，梦不到、笙歌瑶燕。双健。任旁人播尽，风流眉案。\n"}
{"title": "江南旅情", "industry": "未知", "author": "陈昂", "content": "\n日落青溪栅，潮平白鹭洲。林深常似雨，江静易生秋。凉月来天外，明河俯渡头。飞飞鸿雁影，不见尺书留。\n"}
{"title": "偈颂一百零九首 其三十二", "industry": "宋代", "author": "释可湘", "content": "\n如来禅与祖师心，不在灵山及少林。日转柳阴莲沼静，乱蝉呜咽众蛙嗂。\n"}
{"title": "颂古三首", "industry": "宋代", "author": "释心月", "content": "\n没便宜处讨便宜，无位真人小厮儿。如是去来如是住，无时不是在家时。\n"}
{"title": "十二月二十五日鉴泉示生日诗", "industry": "清代", "author": "郑孝胥", "content": "\n避兵真偷生，亡国方忍死。非徒无死所，留眼将有视。君王何所慕，弃国如敝屣。天倾地维绝，举世悖人理。老夫今焉归，投彼虎与兕。磨牙复吮血，大乱从此始。嗟君抱忠义，阿世深所耻。伤心生日诗，不啻以自诔。歌哭老更哀，意气付逝水。惟应奋史笔，文献徵宋杞。恶名彼何成，千秋诛竖子。\n"}
{"title": "霜后纪园中草木十二绝", "industry": "宋代", "author": "范成大", "content": "\n棠梨芳意多，颇惜岁晼晚。殷勤小春花，特地慰愁眼。\n"}
{"title": "晨征", "industry": "宋代", "author": "巩丰", "content": "\n静观群动亦劳哉，岂独吾为旅食催。鸡唱未圆天已晓，蛙鸣初散雨还来。清和入序殊无暑，小满先时政有雷。酒贱茶饶新而熟，不妨乘兴且徘徊。\n"}
{"title": "送山东蔡运使", "industry": "明代", "author": "杨士奇", "content": "\n家在淮南万竹林，十年薇省对嵩岑。鹾台此日观东海，应说皇恩似海深。\n"}
{"title": "记使人语呈子开侍郎深之学士二兄", "industry": "宋代", "author": "彭汝砺", "content": "\n往来道路好歌谣，不问南朝与北朝。但愿千年更万岁，欢娱长祇似今朝。\n"}
{"title": "野意", "industry": "宋代", "author": "姜特立", "content": "\n谢安高卧向东山，白传分司雒水湾。宾朋歌舞欢娱处，只在山光水色间。\n"}
{"title": "刘函山穫田庄居久不至城诗以问之二首 其一", "industry": "明代", "author": "王慎中", "content": "\n闻君去不还，种田因住山。既为百口计，兼得一身閒。禾穗登场上，泉流激圃间。谁知城郭里，幽兴亦相关。\n"}
{"title": "为林生题拜梅图 其一", "industry": "清代", "author": "丘逢甲", "content": "\n冰雪空山绝点尘，王维笔下妙生春。男儿自保黄金膝，除却梅花不拜人。\n"}
{"title": "佛山宿陈绿图水阁", "industry": "明代", "author": "张穆", "content": "\n宿雨深村树，炎消水阁空。今年见秋早，终夜对荷风。窗寂虫初语，林光月乍通。何曾外廛市，喧断绿香中。\n"}
{"title": "感兴十首 其五", "industry": "宋代", "author": "韩淲", "content": "\n一生精力尽于诗，诗到成时不自持。脱著衣冠对神武，婆娑空复羡诸儿。\n"}
{"title": "惜花吟", "industry": "唐代", "author": "鲍君徽", "content": "\n枝上花，花下人，可怜颜色俱青春。昨日看花花灼灼，\n\n今朝看花花欲落。不如尽此花下欢，莫待春风总吹却。\n\n莺歌蝶舞韶光长，红炉煮茗松花香。妆成罢吟恣游后，\n\n独把芳枝归洞房。\n"}
{"title": "答衍圣公", "industry": "明代", "author": "谢迁", "content": "\n济河经信宿，阙里郁岧峣。礼乐馀三代，宫墙富百寮。渊源洙泗合，苍翠柏松乔。未遂抠衣愿，空烦折简招。浮云寒拥日，逝水暮侵潮。冰冻愁将合，乡关望转遥。归与心正急，仰止意难消。惭负贤东道，缄书首重翘。\n"}
{"title": "感秋诗", "industry": "清代", "author": "李宪噩", "content": "\n忆昔垂发年，时令喜当秋。披爽身且健，凌高志方遒。览此纤翳澄，快彼繁缛收。人事漠不与，焉知悲与愁？倏忽三十载，苦乐迥不犹。夙期时已过，妄想知难酬。亲爱并凋丧，去者多于留。时一感忆之，方寸攒戈矛。蛮州苦炎热，严冬蒸汗流。今岁气候改，凉风应时投。熊罴撼大树，中夜闻飕飂。天忽泬寥清，日转晶明浮。峨峨绕城岫，历历舣江舟。远慨生目中，旧欢触心头。死别已多感，生离那不忧？壮怀安在哉？日夜梦沧州。寄语早年客，慎母慕远游。\n"}
{"title": "岳阳阻风", "industry": "明代", "author": "杨基", "content": "\n三湘风雨五湖春，万里相思一病身。能向此中魂不断，更无愁处可愁人。\n"}
{"title": "土床", "industry": "宋代", "author": "张载", "content": "\n土床烟足紬衾暖，瓦斧泉乾豆粥新。万事不思温饱外，漫然清世一闲人。\n"}
{"title": "夏口夜泊别友人", "industry": "明代", "author": "李梦阳", "content": "\n黄鹤楼前日欲低，汉阳城树乱乌啼。孤舟夜泊东游客，恨杀长江不向西。\n"}
{"title": "端午日宫宴二首 其二", "industry": "宋代", "author": "苏泂", "content": "\n香萱夹和宜男草，高下山栀安石榴。一样薰风分五色，蜀葵林畔按凉州。\n"}
{"title": "代祀海渎纪成乐章有序 其九 送神", "industry": "明代", "author": "岳正", "content": "\n飙轮辗兮云为衢，羽葆张兮霓化旗，雷公跸道婢雨师，电母举燎驱封姨，千骑万骑鱼龙随。山为裂兮川为移，去矣直与玄冥期。神不厌斁民允禧，年年岁岁春秋祠。\n"}
{"title": "乱后经小石寺", "industry": "明代", "author": "杨巍", "content": "\n桑乾河畔寺，门对战场开。乱后僧多去，雨中客独来。霜笳连磬院，野烧到经台。无计平边塞，尘心空自哀。\n"}
{"title": "和李都官春日见寄", "industry": "宋代", "author": "葛密", "content": "\n闻说年来绝世荣，更将高节傲时明。诗腴偏得味中味，琴的静弹声外声。宴榭日长花影驻，春池风细水纹生。相望空欲閒相见，彼此闲居懒送迎。\n"}
{"title": "和毛 其二", "industry": "宋代", "author": "穆脩", "content": "\n江墅幽居好，南塘枕野亭。菰蒲颤风绿，菱荇盖波青。系苇一渔艇，翘烟双雪翎。相携二三叟，扶醉不曾醒。\n"}
{"title": "桐庐寺晓钟", "industry": "宋代", "author": "张伯玉", "content": "\n扁舟下桐圃，霜月满寒潭。疏钟一声起，清与天地参。春容逗万壑，窈窕出层岚。羁魂不成寐，洗耳涤尘贪。\n"}
{"title": "醴泉", "industry": "宋代", "author": "邓深", "content": "\n醴陵以泉名，问泉良不远。平田数顷开，方池三尺浅。含秋色幽幽，辟尘光澱澱。觱沸生其间，的皪纷可辨。累累似喷珠，一一如穿线。多至丛万颗，少或作疏串。迟速固难期，南北初无限。占地喻寻丈，有时忽隐见。恍兮莫穷源，杂然应有眼。沙石那能窒，苔荇不得炫。千载曾未枯，一日知几番。酿酒味固佳，煮茗香可羡。名泉世不乏，此奇吾未见。醒心聊一掬，赋诗寓三叹。\n"}
{"title": "上慈母矶", "industry": "明代", "author": "管讷", "content": "\n危石立江中，扬帆溯流上。潮回慈母矶，木落和尚港。野阔风景明，秋净天宇广。西望淮山青，持杯惬吾赏。\n"}
{"title": "中书相公谿亭闲宴依韵（李建勋）", "industry": "唐代", "author": "徐铉", "content": "\n雨霁秋光晚，亭虚野兴回。沙鸥掠岸去，溪水上阶来。\n\n客傲风欹帻，筵香菊在杯。东山长许醉，何事忆天台。\n"}
{"title": "梁民曹以二首为小园木香光宠次韵抒谢", "industry": "宋代", "author": "林表民", "content": "\n攀条折蕊属骚人，迟恐颠风扫玉尘。如付枕囊供醉寝，繁香薰骨解留春。\n"}
{"title": "久闻听庵兄说西湖山水今乃见之感赋 其二", "industry": "清代", "author": "张印", "content": "\n香山白与眉山苏，筑堤划作里外湖。柳色几行断桥断，梅花数点孤山孤。瓜皮艇小瞥若燕，莼丝味美配有鱼。南宋君臣一逝水，积金至斗销得无。\n"}
{"title": "满庭芳·一点灵明", "industry": "元代", "author": "王丹桂", "content": "\n一点灵明，万情牵绪，岂曾时暂宁闲。轮回催逼，贩骨若丘山。由是迷心未悟，夸聪辩、驰聘伶奸。还同似，飞蛾投火，蝼蚁竞循环。今番。亲得遇，群仙降世，阐化人寰。示全真大教，直指玄关。常处常清常静，休持论、返老童颜。从兹后，除疑断妄，名姓列仙班。\n"}
{"title": "重九对菊", "industry": "宋代", "author": "赵友直", "content": "\n霜压危檐冷，萧条秋满林。青云知己惠，黄菊故园心。百虑凭祛遣，颓龄仗制禁。缅思彭泽叟，履运□怀深。\n"}
{"title": "谒泰陵 其一", "industry": "明代", "author": "严嵩", "content": "\n先朝趋禁陛，今日上陵台。讵识龙骖远，犹疑宝扇回。雨垂苍柏泪，风动碧山哀。千岁岐周下，空传凤鸟来。\n"}
{"title": "哭林翁四首 其四", "industry": "清代", "author": "缪公恩", "content": "\n理气真源已尽窥，惜乎宛转合时宜。金针未得斯人度，几卷残书付与谁。\n"}
{"title": "次韵苏斋再来草三首", "industry": "清代", "author": "章甫", "content": "\n晨装过异县，策马历虬松。酒力霜威减，诗情雪意浓。石头排鼎峙，柳眼睡烟重。记取江山胜，行行度晚冬。\n"}
{"title": "香山会", "industry": "元代", "author": "王哲", "content": "\n白光生，青□至，红辉总好。腾玄耀妙黄深奥。般般彩色，把明珠覆焘。晴空外、来往仙道。封成永号。便受玉皇宣诏。云霞里、上真唯到。香山会聚，发琼方阐道。同归去、长住三岛。\n"}
{"title": "七夕悼姊", "industry": "清代", "author": "王采薇", "content": "\n奠果穿针听曲街，瘦林斜月闇虚斋。愁年不共生年短，死日方知别日佳。风烛作花摇怨影，露萤随泪堕孤怀。故床针盒飘零在，望有吟魂到玉阶。\n"}
{"title": "十月袁浦道中", "industry": "清代", "author": "张僖", "content": "\n晓来霜气扑征骖，买醉旗亭酒半酣。斜月五更催上马，又驮残梦入江南。\n"}
{"title": "满江红（张总领□□生日六月十八日）", "industry": "宋代", "author": "魏了翁", "content": "\n有美人兮，招不至、几回凝伫。应只为、家山自好，不堪他顾。忙里抽头真得计，闲中袖手看成趣。念从前、出处总无心，天分付。\n\n云冉冉，更吞吐。泉活活，无朝暮。与自家意思，一般容与。月壑晓寒垂叶露，风窗午睡连山雨。看苍颜、白发两闲人，摩今古。\n"}
{"title": "咏居巢", "industry": "当代", "author": "张海鸥", "content": "\n岭南风物入轩屏，花卉禽虫幸永恒。巢父清居疏乱世，素心原自绝虚荣。\n"}
{"title": "赠项子后处士", "industry": "宋代", "author": "韦骧", "content": "\n介似于陵可谓清，老来志操益坚成。胁肩傅会羞衰俗，捽茹优游尽此生。祇以图书养高性，不繇林薮市虚名。谁编野史防遗逸，当为先生作独行。\n"}
{"title": "题平心堂", "industry": "宋代", "author": "彭仲刚", "content": "\n一泓不盈寸，天地同其流。微风相倾欹，浩浩怀山丘。牛马已不辨，况能鉴微不。我欲称物施，舍是将安求。\n"}
{"title": "句 其五十六", "industry": "宋代", "author": "释惠崇", "content": "\n寒灯催腊尽，晓角唤春归。\n"}
{"title": "夜愁示诸宾诗", "industry": "南北朝", "author": "王僧孺", "content": "\n檐露滴为珠，池水合成璧。万行朝泪泻，千里夜愁积。孤帐闭不开，寒膏尽复益。谁知心眼乱，看朱忽成碧。\n"}
{"title": "道中望长白", "industry": "清代", "author": "张履庆", "content": "\n野绿夕阳横，高峰望长白。秀色一何深，杳与暮云碧。根腰围远树，苍翠半已隔。颇怀卜居情，尘鞅苦莫释。不知空谷中，几见幽人迹。\n"}
{"title": "王才臣", "industry": "宋代", "author": "周必大", "content": "\n曲礼毋不敬，圣门恭而安。少成复习惯，心广仍体胖。\n"}
{"title": "春怀", "industry": "宋代", "author": "吴端", "content": "\n柳阴满地水平池，门掩青春刻漏迟。蝶梦任渠分尔汝，蛙声谁复计公私。刘伶混世酒一石，梁叔逃名歌五噫。午睡觉来风动竹，自收隔夜著残棋。\n"}
{"title": "赠李经彝观察", "industry": "清代", "author": "郑孝胥", "content": "\n长沙乱后失相闻，抗节难污始见君。谁识伯休真卖药，还从太白细论文。孑遗聊胜虫沙尽，危行宁妨鸟兽群。稍喜等身书已就，埋头端欲事邱坟。君著《诸子文萃》，不日刊行。\n"}
{"title": "三笑 其二", "industry": "当代", "author": "何永沂", "content": "\n灯前开卷史如麻，笑看人间乱坠花。正教居然红有最，春山老矣绿无涯。借真名士一盅酒，配铁观音极品茶。此日尚存头可雪，尚能高处啸烟霞。\n"}
{"title": "经抚河遇雪舟中睡午方起", "industry": "明代", "author": "刘炳", "content": "\n沙溪风寒飞雪狂，风大不敢开篷窗。蒙头裹被睡过午，柁底浪急声舂撞。岸上枫林茅屋小，新年家家无米粜。土灶作炊烟满船，灰压湿薪蚯蚓叫。山僮不谙途旅艰，靴绽衣薄双眉攒。艰难末路乃如此，富贵有梦真邯郸。却忆琼林侍宫膳，雪花不入黄金殿。酒上朱颜万国春，花簪乌帽千官宴。锦笺彩笔赐题诗，仙仗频移出苑迟。衣惹御香罗袖窄，马蹄归踏杏花泥。\n"}
{"title": "客中逢乡人得家中消息", "industry": "明代", "author": "邓雅", "content": "\n去家不忍别，久客遂忘还。忽见故乡人，与语增戚颜。比邻害疵疠，群从亦凋残。所幸一室安，卫生良独艰。语终对斜日，一鸟鸣空山。意存恍惚际，心在悲喜间。\n"}
{"title": "忆长安十首 其九", "industry": "明代", "author": "俞彦", "content": "\n长安忆，其九忆权门。罗刹变成千手眼，金银别砌一乾坤。炙手更惊魂。\n"}
{"title": "秋中夜坐", "industry": "唐代", "author": "姚合", "content": "\n疏散永无事，不眠常夜分。月中松露滴，风引鹤同闻。\n"}
{"title": "青谿小姑曲", "industry": "明代", "author": "吴鼎芳", "content": "\n十五盈盈学解愁，珠帘不卷倚箜篌。多情明月无情水，夜夜青溪映酒楼。\n"}
{"title": "四张歌张六丈七十", "industry": "明代", "author": "徐渭", "content": "\n开元之唐有张果，乃云生长陶之唐。师汉帝者张子房，子房之后有张苍。张苍之龄百余许，老无牙齿只吃乳，夜夜枕前罗十女。子房辟穀祈不死，先师黄石公，后约赤松子。张果骑驴驴是纸，明皇药果杯酒里。果齿焦黑如漆米，起取如意敲落之，新牙排玉光如洗。三郎惊倒谓玉环，我欲别尔渡海寻三山。玉环泪落君之前，梨花春雨不得干。繄彼三仙人，是君之祖君是孙。今年己丑腊嘉平，正君七十之生辰。三祖消息虽寥寥，桃仁传种还生桃。况君作诗句多警，又如尔祖张三影。三影诗翁八十余，此时特娶如花姝。正宜七十张公子，夜夜香衾比目鱼。\n"}
{"title": "被命灵济岱岳二宫庙上香夜行作", "industry": "明代", "author": "严嵩", "content": "\n列骑骋浮壒，秉炬粲繁星。京陌何迢迢，逦迤记所经。初辞苑西直，忽逗城东坰。祗栗承宸命，宵驾不遑宁。清都閟真境，琼阙入紫旻。云径深窈窕，楼观郁亭亭。岱岳崇祠祀，容卫俨百灵。松桧罗茂荫，鬼物多狞形。伐鼓闻层阁，焚香趍广庭。夜久新雨歇，河汉转晶荧。迟漏渐巳彻，严城犹未扃。于焉纪于役，聊以奉惟馨。\n"}
{"title": "有客对酌", "industry": "宋代", "author": "黄裳", "content": "\n花间人面是谁家，何似才华对物华。百五时应来合醉，三千宾客不须誇。\n"}
{"title": "春日二园社集得餐字", "industry": "明代", "author": "温纯", "content": "\n载酒寻春赋考槃，不劳折简罄交欢。閒依花径班荆坐，漫采园蔬作脯餐。树里鸟鸣惊客到，池中鱼跃解人看。醉馀散发忘归去，笑击空明把钓竿。\n"}
{"title": "题画月便面", "industry": "明代", "author": "林大春", "content": "\n玉容萧瑟倚秋风，高髻云鬟态不同。欢逐河山浮影外，愁随药兔捣声中。仙衣欲寄无征戍，彤管徒劳雁画工。犹恐丹心容易动，故令围住广寒宫。\n"}
{"title": "酬区启图赠别之作", "industry": "明代", "author": "邓云霄", "content": "\n诗学为箕裘，君家美桥梓。袖中双彩笔，惯绣天孙绮。掷地黄金声，掀云白雪起。咳唾自成珠，粲粲佳公子。公子爱留宾，临歧念楚臣。心随湘岳远，兴入杜兰新。赠我裁骚调，凄凄泣鬼神。郢国元无敌，巴渝岂有人。怜余肮脏骨，落羽湖南去。捐佩自为歌，登楼共谁赋。徘徊黄陵庙，偃息丹枫树。三载始一迁，哀湘仍反顾。劳者惮长征，多君轸远情。匣龙方对舞，塞雁忽孤鸣。岁时行欲暮，云水递微明。展君佳句读，遥想人如玉。琴瑟恋知音，关塞萦心曲。一日犹怨迟，三秋尚嫌速。斯道若狂澜，哇声满世间。阳春日以远，古调谁能攀。欲把雄风赠，南溟浪似山。何时重对酒，沿月棹歌还。\n"}
{"title": "醉中录近诗因题卷後", "industry": "宋代", "author": "陆游", "content": "\n鹅儿色浅酒醺人，鸡距锋圜笔绝伦。满引一杯书数纸，要知林下有闲身。\n"}
{"title": "山居杂诗九十首 其七十六", "industry": "宋代", "author": "曹勋", "content": "\n林泉久自得，窗户向深幽。不复嫌村酒，何能有客愁。夕阳烘远水，飞絮挟轻鸥。杖屦归从晚，柴门月一钩。\n"}
{"title": "春江小景", "industry": "元代", "author": "程钜夫", "content": "\n翠柳红桃春满天，鸳鸯鸂鷘乱平川。东风阅遍閒花草，惟有人无再少年。\n"}
{"title": "送周草庭任云南佥事", "industry": "明代", "author": "罗玘", "content": "\n春草满庭芳，玩之生意长。草莱被满野，不剪禾黍伤。我愿草庭子，生意怕满腔。乃持剪伐具，去我天一方。我闻彼绝徼，蒺藜罗中央。亦有螟与蛭，虺蛇杂蜣螂。种种积丑恶，而于草中藏。剪与不剪欤，我行课其场。大哉天地仁，剑物用繁霜。\n"}
{"title": "送皇甫水部之荆州 其四", "industry": "明代", "author": "谢榛", "content": "\n烟沙漠漠水淙淙，估客千帆入汉江。天畔高楼动秋兴，白云红日坐开窗。\n"}
{"title": "孟子·猎较", "industry": "宋代", "author": "陈普", "content": "\n道体从宜无害义，不容外物独违时。未能槁食并泉饮，咽李哇鹅岂可为。\n"}
{"title": "东庄小留四首", "industry": "宋代", "author": "陈造", "content": "\n南陂荒茀已成围，北墅四租颇应期。两地径规般薄地，小为庵屋大为池。\n"}
{"title": "清明即景", "industry": "清代", "author": "弘历", "content": "\n令日湖山分外嘉，百花洲上正蒸霞。春光大地公鱼鸟，翠色两峰罨鹊华。杏酪几匙翻雪色，纸鸢数队御风斜。清明岂是客中度，四海为家到处家。\n"}
{"title": "月下笛八月八日与树园、橘公过半帆酒榭，重题", "industry": "清代", "author": "陈洵", "content": "\n赏月西楼，中秋又近，凤箫何许。如烟断语。壁闲看、旧题句。庭阴都为花疏减，更何况、尊前俊侣。正烛房泪冷，筝床尘暗，怎论心素。愁贮。浑无绪。但绣叶衣罗，暮凉重诉。阑干自碧，彩鸳飞过前浦。黄垆谁料伤心话，剩漂荡、游情最苦。漫回首、谢了闲莺燕，教向谁去。\n"}
{"title": "山中秋夜感兴 其十四", "industry": "明代", "author": "王渐逵", "content": "\n尽逃贤圣向禅求，杨简风狂更可忧。始信象门山径别，卜商流派有庄周。\n"}
{"title": "阮郎归 题画", "industry": "近代", "author": "吴未淳", "content": "\n碧塘莲叶舞参差。日斜鸥鹭飞。画桡轻荡往来迟。深深闻笑嬉。云漠漠，柳依依。凄清月半规。小桥风里立多时。此情谁个知。\n"}
{"title": "星座宫神话 Coma Berenices 其二十七 后发座", "industry": "当代", "author": "添雪斋", "content": "\n美秀发和狮子鬃，千丝亮色闪金红。英雄多被温柔绾，碎玉骸中深黑瞳。\n"}
{"title": "论语绝句一百首", "industry": "宋代", "author": "张九成", "content": "\n常追往日悔前事，复向如今念后来。幸尔平生无所好，喜於末句绝纤埃。\n"}
{"title": "夜行", "industry": "明代", "author": "黄淮", "content": "\n白发南冠愧楚囚，官程日夜促行舟。橹声摇月鸣鹅鹳，帆影凌空向斗牛。客况凄凉时自遣，梦魂撩乱苦多愁。遥怜扈从诸仙客，赋就长杨宠赉优。\n"}
{"title": "李公择山房", "industry": "宋代", "author": "孔武仲", "content": "\n石磴不容步，乔林森回还。闻昔有威凤，养羽留此山。乘此去翱翔，得意今不还。余音落何处，尚在云泉间。陈迹虽可寻，飞辙谁能攀。\n"}
{"title": "拟杜陵秋兴八首 其八", "industry": "元代", "author": "郭翼", "content": "\n落日江南发棹歌，楚王宫庙郁嵯峨。雨经巫峡朝云湿，木落洞庭秋水多。璧月银河空复在，玉箫金管奈愁何。只今文藻悲迁客，何处波涛吊汨罗。\n"}
{"title": "金缕曲·美人骨1912", "industry": "清代", "author": "况周颐", "content": "\n画笔应难到。称冰肌、清凉无汗，摩诃秋早。妙像应图天然秀，难得神清更好。怜璅子、掌中娇小。不把画场双眉斗，恰青衫、未抵红裙傲。论高格，九仙抱。嗤他皮相争颦笑。漫销魂、花柔疑没，肉匀足冒。可奈相思深如刻，瘦损香桃多少。怕玉比、玲珑难肖。知己半生除红粉，莫艰难、市骏金台道。只无俗，是同调。\n"}
{"title": "送李次溪制台奉召入理京营 其三", "industry": "明代", "author": "温纯", "content": "\n十载旌麾独镇西，论功不止魏公齐。疆开千里生春色，波及三秦净鼓鼙。延世缇骑星拱极，荷天雨露凤衔泥。几几赤舄归朝去，无奈攀辕父老啼。\n"}
{"title": "黄司马青泛轩", "industry": "明代", "author": "梁有誉", "content": "\n达人慕恬寂，开轩负西郭。芊绵引蕙田，逶迤通菌阁。积芳集隆墀，耽胜控遥壑。蕊气通幽洞，湖光耿华薄。青桐带露疏，翠羽冲花落。蜃月镜疏棂，鹏云冠虚幕。真筌一以契，琴书聊尔托。鹤性在烟霞，凤想存寥廓。即此愿深栖，陋彼郊居作。\n"}
{"title": "自吟", "industry": "明代", "author": "湛若水", "content": "\n九十东溟一老翁，扶胥歌罢水连空。世间不管乘除□，月落潮生收钓筒。\n"}
{"title": "观僧室画山水", "industry": "宋代", "author": "司马光", "content": "\n画精禅室冷，方暑久徘徊。不尽林端雪，长青石上苔。心闲对岩岫，目净失尘埃。坐久清风于，疑从翠涧来。\n"}
{"title": "岁暮斋居即事 其二", "industry": "明代", "author": "文徵明", "content": "\n陋巷萧条少过从，燕閒真味泊然空。荒鸡寂昼深庭院，寒雀西风小树丛。抚事蹉跎岁云暮，怀人牢落雨其濛。垆香欲歇茶杯覆，咏得梅花苦未工。\n"}
{"title": "北游感兴四首 其三", "industry": "清代", "author": "林朝崧", "content": "\n西门虎帐记谈兵，兄弟平原隔死生。莫问当年参佐廨，寒潮打处已无城。\n"}
{"title": "传言玉女 舟经怀远访淩道一", "industry": "清代", "author": "陈维崧", "content": "\n半载繁台，忆杀别来秋水。今朝重见，喜碧犹如此。无数笭箵，零乱烟桥夜市。估船夹岸，乡愁千里。闻道君家，在街头、黄叶里。情亲小话，唤篙师暂舣。峥泓淡沲，隐隐江楼笛起。关山一望，何其明绮。\n"}
{"title": "望夫台?在忠州南数十里?", "industry": "宋代", "author": "苏轼", "content": "\n山头孤石远亭亭，江转船回石似屏。可怜千古长如昨，船去船来自不停。浩浩长江赴沧海，纷纷过客似浮萍。谁能坐待山月出，照见寒影高伶俜。\n"}
{"title": "谢赠《余菊庵书画集》赋呈", "industry": "当代", "author": "李浩", "content": "\n海棠花馆报春来，艺苑奇英手自栽。隶籀渊源书味古，丹青蹊径匠心开。慕陶人淡真如菊，抱璞风高耻自媒。名重岭南仍野老，不因人热不矜才。\n"}
{"title": "齐南郊光章十三首 其三 嘉荐乐", "industry": "隋代", "author": "佚名", "content": "\n我恭我享，惟孟之春。以孝以敬，立我烝民。青坛奄霭，翠幕端凝。嘉俎重荐，兼籍再升。设业设虡，展容玉庭。肇禋配祀，克对上灵。\n"}
{"title": "题王右丞山水障二首", "industry": "唐代", "author": "张祜", "content": "\n精华在笔端，咫尺匠心难。日月中堂见，江湖满座看。\n\n夜凝岚气湿，秋浸壁光寒。料得昔人意，平生诗思残。\n\n右丞今已殁，遗画世间稀。咫尺江湖尽，寻常鸥鸟飞。\n\n山光全在掌，云气欲生衣。以此常为玩，平生沧海机。\n"}
{"title": "宾阳八景 其六 马潭烟雨", "industry": "明代", "author": "梁鱼", "content": "\n深潭怪物忽不乐，大嘘怒气烟雨恶。断渚瀰漫鸥鹭愁，乱波黠跳蛟龙跃。隔江渔父但闻声，蓬底商人眠不著。我来劝课愧无功，借向平畴助东作。\n"}
{"title": "春坊黄学士索赋刘缙草堂二首 其二", "industry": "明代", "author": "李昌祺", "content": "\n石角藤枝似瀼西，悬萝引蔓覆檐低。云来高树虚窗暗，春去深林好鸟啼。蛛网静粘飞絮雪，燕巢新补落花泥。碧山学士能相过，咫尺沧浪是浣溪。\n"}
{"title": "道士山房", "industry": "明代", "author": "李之世", "content": "\n结庐在山顶，高高傍斗坛。夜来风飘瓦，吹雪满霞冠。汲泉留洗药，养火为烧丹。怕有俗人溷，书符贴板门。\n"}
{"title": "题山桥十首", "industry": "宋代", "author": "王柏", "content": "\n危岚铁面太岩岩，少憩茅栏石下龛。壁立晴空几万仞，承天一柱在东南。\n"}
{"title": "和荅崇道写怀二十咏 其二", "industry": "明代", "author": "夏良胜", "content": "\n云满秋江月满台，江南风景梦中开。喜心倒极翻悲壮，一纸家书万里来。\n"}
{"title": "文化台得宅在岩谷间名之曰暇谷以诗纪之", "industry": "清代", "author": "郑孝胥", "content": "\n云峰山中白驹谷，中岳先生吟不足。此山近市绝世尘，谁抱遐心止山麓。谷口微通斜入海，海势弯环山起伏。静中日月任窥窗，岁暮烟云欲遮屋。子真道昭虽往矣，一叟狂歌独来复。辽东避世多名士，祇有幼安可追逐。真人已出犹龙潜，反掌乾坤见新局。岂知投老归何所，梦想旧京倚乔木。结邻莫厌暂婆娑，自顾未甘弃沟渎。\n"}
{"title": "卜算子 其五 初民", "industry": "当代", "author": "黄绮", "content": "\n先问狗和羊，再问牛知马。我每痴顽不自知，一一供词者。小会鸟窥窗，雅乐雷鸣瓦。山谷春秋又几千，更羡初民也。\n"}
{"title": "途中阻雨有怀", "industry": "清代", "author": "王辰顺", "content": "\n定有清明日，晨昏恨久违。母应思子切，天似厌人归。风雨随征盖，泥涂涴客衣。家贫连下第，乡梦逐云飞。\n"}
{"title": "西秦四主夏三主", "industry": "明代", "author": "郭之奇", "content": "\n东晋偏安江左日，天光分裂万胡喧。西秦朔夏尤凶狡，鸱张夺攘恣狂奔。称王称帝随鞭举，为雨为云覆手翻。败枋久挫桓温锐，开汴仍回刘裕辕。咸殿室家畴复问，十陵坟墓也徒言。真人反在代恒北，乞伏尝思夷谶存。已弃姚苻依拓跋，岂知伏莽丧穷猿。从此赫连誇铁伐，真成夏裔表雄藩。尽收秦土宁思旧，幸获长安遂窃尊。左弓右剑民如鹿，身死宗夷子亦豚。朝宋服凉皆呓语，果然招魏入东门。安得坚墙供厉斧，但馀绮绣委台园。苛蓝山上新挥涕，统万城中漫触藩。定昌暮末如相遇，应尤父祖累儿孙。吾欲高呼诸众丑，休将家族换中原。犬兔俱驰终并殒，豕蛇相啖复交吞。天之所骄天自绝，人之所畏人必掀。长城早向阴山界，尔物终依玉塞骞。实祸虚名成底事，高田吐谷总伤魂。临照千年归日月，倒悬谁许作乾坤。\n"}
{"title": "登龟峰群峰亭", "industry": "宋代", "author": "赵抃", "content": "\n桃花台下系轻舠，直上峥嵘不惮劳。历示群峰三十二，一峰还压一峰高。\n"}
{"title": "咏唐史 李适之", "industry": "宋代", "author": "韦骧", "content": "\n矿金言率遇参商，罢相还歌乐圣章。怖死宜春中奸贼，令人扼腕痛其亡。\n"}
{"title": "七夕次鲤南韵四首 其四", "industry": "清代", "author": "曹家达", "content": "\n去年君病泪横波，今日思君泪枉多。回忆诗人断肠句，年年风露满秋河。\n"}
{"title": "雨中花 癸丑七月海陵舟次，闷填此解", "industry": "清代", "author": "赵我佩", "content": "\n不是伤秋非病酒。憔悴似、风前杨柳。颊晕红愁，眉颦绿惨，泪湿双罗袖。镜里韶颜还更瘦。算只有、青山依旧。云树含情，江花无恙，别后平安否。\n"}
{"title": "句 其七", "industry": "宋代", "author": "夏竦", "content": "\n似法阴爻呈六穗，或符阳数效三岐。\n"}
{"title": "次韵采莲", "industry": "宋代", "author": "李之仪", "content": "\n闻道栽成十亩莲，便思挑出杖头钱。定知荇菜参差处，不是决明颜色鲜。红日半移芳草岸，清歌低泛木兰船。惊心未得同真赏，空愧诸豪白玉篇。\n"}
{"title": "杂诗 其五", "industry": "明代", "author": "朱纯", "content": "\n南山有佳木，移栽玉堂阴。既蒙阳和德，蓊然欲成林。托根未及固，霜雪忽见侵。无由返故土，空怀岁寒心。\n"}
{"title": "过武陵翁题其屋壁 其二", "industry": "宋代", "author": "吕南公", "content": "\n绿竹林边白发翁，面颜犹似壮时红。朝来卖药钱多少，又闪閒愁入醉中。\n"}
{"title": "松雪画兰", "industry": "清代", "author": "弘瞻", "content": "\n昨宵有梦落空谷，开匣氤氲香满幅。鸥波亭畔好春光，露凝点点风扬扬。巧从瓷斗开生面，笔阵纵横墨花灿。天目山坳彷佛逢，至元款识寻常见。夙闻画马殊有神，风毛雾鬣看犹新。换手忽传林下态，多情应对管夫人。敷荣讵肯同萧艾，嫩叶千茎绿玉碎。小窗展对读《离骚》，可许楚臣纫作佩。九畹幽芳静裹含，秋来摇落有谁探。一拳瘦石根无土，珍重同时郑所南。\n"}
{"title": "和黄预病起", "industry": "宋代", "author": "陈师道", "content": "\n似闻药病已投机，牛斗蛇妖顿觉非。李贺固知当得疾，沈侯可更不胜衣。惊逢白璧山千仞，会见黄金带十围。扣信诗书端作祟，孰知糠籺亦能肥。\n"}
{"title": "送九华道士游茅山", "industry": "唐代", "author": "杜荀鹤", "content": "\n忽起地仙兴，飘然出旧山。于身无切事，在世有馀闲。\n\n日月浮生外，乾坤大醉间。故园华表上，谁得见君还。\n"}
{"title": "泰安道中二首 其二", "industry": "清代", "author": "陈熙治", "content": "\n陶公归去更凄凉，松菊虽存径已荒。袖底有云皆泰岱，眼中无事不沧桑。燕巢历历惊危幕，驴背匆匆又夕阳。且向江头吟白柰，遥凭六代溯兴亡。\n"}
{"title": "怀亥白兄寿门弟二首 其一", "industry": "清代", "author": "张问陶", "content": "\n同气吾三人，我更长于客。咄嗟五年馀，聚日不踰百。亲舍成逆旅，宾馆如安宅。无事苦自扰，狂奔究谁迫。功名是何物，坐使骨肉拆。荣利已薰心，别离尤动魄。强颜向他族，无乃非良策。心惊梁里涧，感切怀远驿。何似常对床，联吟风雨夕。\n"}
{"title": "秋夜守制", "industry": "近代", "author": "邱清泉", "content": "\n更泽危坐对寒釭，怕听空庭雨打窗。蜡烛烧残肠欲断，拚将秋泪落双双。帘卷潇湘夜欲沈，愁肠敲断五更砧。秋风吹入丝丝雨，似共劳人泪下襟。\n"}
{"title": "题乡友叶景星号洪堂因所居之村而名", "industry": "宋代", "author": "汪梦斗", "content": "\n心胸欲闳肆，意气要恢张。力可弘吾道，方能大此堂。帘开容燕入，庭阔受花香。于以警为学，非惟志故乡。\n"}
{"title": "开元天宝杂咏 冰山", "industry": "宋代", "author": "萧立之", "content": "\n冰山难倚子能知，如此嵩山只合归。莫恨有头抬不得，得抬头处更危机。\n"}
{"title": "得友人俞玉汝书云客游建业月尝能致钱十万时", "industry": "宋代", "author": "赵蕃", "content": "\n士有孟东野，荐乃乾退之。五十才一尉，俸钱仍半支。嗟予亦蹇者，白发方糟醨。因声谢吾友，十万亦多为。\n"}
{"title": "出塞曲 其四", "industry": "明代", "author": "林鸿", "content": "\n单于秋近塞，骠骑远临边。吹角风沙动，扬旌日月悬。惊雕防猎箭，战马识烽烟。昨夜旄头黑，前军得右贤。\n"}
{"title": "过窦圌山闻灌县蝉", "industry": "当代", "author": "张伯元", "content": "\n欲驾飞天梦，旋来学撞钟。露甘胡不饮，心抱一山空。\n"}
{"title": "西江月 送建溪双井茶谷帘泉与胜之。徐君猷家后房。甚慧丽。自陈叙本贵种也", "industry": "宋代", "author": "苏轼", "content": "\n龙焙今年绝品，谷帘自古珍泉。雪芽双井散神仙。苗裔来从北苑。汤发云腴酽白，盏浮花乳轻圆。人间谁敢更争妍。斗取红窗粉面。\n"}
{"title": "送汪彦章之宜兴", "industry": "宋代", "author": "李正民", "content": "\n春江渺渺草芊芊，晓色晴岚映客船。结绶相先真偶尔，盍簪易失故依然。获麟笔削闲中断，吐凤文词海外传。行李同途不同发，消魂回首各风烟。\n"}
{"title": "除夕一首", "industry": "明代", "author": "黄省曾", "content": "\n珠璧穷暮天，赋诗吾自怜。孤独凄在眼，岁除无一钱。颜色凋青镜，贱贫心宴然。室人莫交谪，听我鸣清弦。\n"}
{"title": "古歌三首 其三", "industry": "清代", "author": "周馨桂", "content": "\n俯仰同饮啄，安在拘颜形。百年共须臾，爱憎何独明。四座各寿考，相与保百龄。\n"}
{"title": "题玉山观禅师兰若", "industry": "唐代", "author": "韩翃", "content": "\n玉山宴坐移年月，锡杖承恩诣丹阙。先朝亲与会龙华，\n\n紫禁鸣钟白日斜。宫女焚香把经卷，天人就席礼袈裟。\n\n禅床久卧虎溪水，兰若初开凤城里。不出嚣尘见远公，\n\n道成何必青莲宫。朝持药钵千家近，暮倚绳床一室空。\n\n掖垣挥翰君称美，远客陪游问真理。薄宦深知误此心，\n\n回心愿学雷居士。\n"}
{"title": "句", "industry": "宋代", "author": "包恢", "content": "\n日短暂居犹旅舍，夜长宜就作祠堂。\n"}
{"title": "风寒济南道中兀坐肩舆不能开卷因即事戏作俳体六言解闷数之政得三十首当唤白家老婢读之耳 其二十七", "industry": "明代", "author": "王世贞", "content": "\n既少桓谭数语，又无侯芭一人。胸中万卷何用，到了还他浑沦。\n"}
{"title": "逢故人", "industry": "宋代", "author": "郑思肖", "content": "\n晓路云埋拨未开，霜风空老栋梁材。平生不识悲秋事，今日白头何处来。\n"}
{"title": "诗", "industry": "魏晋", "author": "傅玄", "content": "\n啄木高翔鸣喈喈。飘摇林薄著桑槐。缏缘树间喙如锥。嘤喔嘤喔声正悲。专为万物作倡俳。当此之时。乐不可回。\n"}
{"title": "史馆重葺舫斋次珊尚书用朱椒堂韵成三律次韵奉和三首 其二", "industry": "清代", "author": "夏孙桐", "content": "\n片席名山愿已奢，开轩水木尚清华。巢痕天上春寻燕，日色林端晚散鸦。静爱风帘翻倦帙，迥思烟笠在孤槎。浮屠三宿鸿泥印，愧继朱钱掌故家。\n"}
{"title": "颂古三十八首 其二十", "industry": "宋代", "author": "释慧方", "content": "\n狗子佛性无，宝剑出规模。落在将军手，横按立当途。\n"}
{"title": "诣黑龙潭谢雨", "industry": "清代", "author": "弘历", "content": "\n前旬望泽忙，麦秀稿将黄。幸得天恩霈，均知神佑彰。历观起槁意，仍冀继沾祥。惄矣常陇蜀，艰哉若雨旸。\n"}
{"title": "次韵答梅樵见赠", "industry": "清代", "author": "赖绍尧", "content": "\n君不见嵇康性懒好奇癖，头面不洗动经夕。忽然锻灶学养生，思向瀛洲煮白石。神仙怪诞亦何为，吊古山阳馀故宅。怜君两度值沧桑，十载海天滞魂魄。当涂典午事须臾，天教险巇增阅历。近者诛茅卜仙郊，一卷农书手不释。兴酣直欲无古人，美酒一斗诗盈百。绝交拟致山公书，甘贫未肯呼将伯。明朝约我相过从，草堂为君生颜色。\n"}
{"title": "华胥引 和清真", "industry": "清代", "author": "汪东", "content": "\n沙平依岸，风急捎池，树根聚叶。淡日浮光，流虹散彩鱼暗唼。一两绳接低空，听晚鸿伊轧。偷卜归人，望群遥数先怯。鸾镜羞窥，任星星、鬓霜谁镊。锦笺封在，回文无心再阅。祗与浓熏兰麝，伴画图藏箧。频倚楼看，乱山翻更重叠。\n"}
{"title": "上巳节府公宴和润沅学使韵呈贵阳尚书 其二", "industry": "清代", "author": "钱明训", "content": "\n公堂春酒共呼三，得岁声高乐意含。长愿甘泉集神爵，早闻员峤献冰蚕。寰瀛共仰交邻乐，曹掾同分说士甘。况有上池功德水，尽跻民物进篯聃。\n"}
{"title": "访王广文", "industry": "宋代", "author": "赵汝燧", "content": "\n未是闲时节，君言百念灰。栖身庵竹石，适意杖莓苔。人老无由少，春归却解来。呼儿烹苦笋，席地共衔杯。\n"}
{"title": "霓裳中序第一 为歌姬楚云作", "industry": "清代", "author": "陈世祥", "content": "\n嫦娥怯清影。暂别蓬山下尘境。来作春风管领。尽玉艳香柔，柳慵花暝。当筵自逞。问阿谁儿女能并。除非是，飞琼瑶阙，唱步虚幽冷。夜永。落花无定。更纤月流云都凝。画堂双烛相映。有万颗真珠，飞光圆莹。怎娇花情性。早占了、歌场曲圣。书生句，雪儿知否，笑未堪留赠。\n"}
{"title": "春日宴集观宋徽宗墨宝", "industry": "明代", "author": "龚鼎孳", "content": "\n宸翰高悬宝墨香，争从劫火拜灵光。杜鹃不解留青帝，鹦鹉犹能哭上皇。璧碗风烟禾黍后，金门花月駃騠傍。衔杯难尽文通感，独立苍茫过夕阳。\n"}
{"title": "春前五日大雪", "industry": "明代", "author": "孙一元", "content": "\n一夜雪飞石径齐，清晨压我茅屋低。小奴开门抱瓮出，赤脚汲水愁冲泥。墙头饥乌太无赖，绕我阶上哑哑啼。南山黄独寒无苗，长镵归来风怒号。\n"}
{"title": "常州分省席上二首 其二", "industry": "元代", "author": "王逢", "content": "\n兵戈时事改，贫贱道心同。泥饮悲长夜，高歌忆《大风》。龙衔剑花白，凤绕烛莲红。犹得斯须间，宾僚语即戎。\n"}
{"title": "玄庵", "industry": "明代", "author": "韩邦奇", "content": "\n大化运气机，纲维不可测。至性有渊源，于人见天则。一觉明真境，西方谈空色。启关走龙虎，挥神凌八极。是非千万载，大易重消息。\n"}
{"title": "上巳日西涧独游", "industry": "明代", "author": "释宗泐", "content": "\n三月三日天气好，西峰独往成幽寻。黄鸟交交柳烟重，斑鸠喔喔桑雨深。草花已满古石路，涧水乱穿修竹林。寄语兰亭脩褉客，吾将此地为山阴。\n"}
{"title": "家园夜坐寄郭微", "industry": "唐代", "author": "祖咏", "content": "\n前阶微雨歇，开户散窥林。月出夜方浅，水凉池更深。\n\n馀风生竹树，清露薄衣襟。遇物遂遥叹，怀人滋远心。\n\n依稀成梦想，影响绝徽音。谁念穷居者，明时嗟陆沉。\n"}
{"title": "和陈君仪读太真外传五首", "industry": "宋代", "author": "黄庭坚", "content": "\n梁州一曲当时事，记得曾拈玉笛吹。端正楼空春昼永，小桃犹学淡燕支。\n"}
{"title": "游蜂", "industry": "宋代", "author": "韩琦", "content": "\n游蜂纷扑竞花繁，未到香须只自喧。尽日却输蝴蝶计，闹红心里默无言。\n"}
{"title": "拟饮酒效陶渊明十首 其二", "industry": "明代", "author": "胡俨", "content": "\n人生匪不营，所营在衣食。田畴虽久芜，常业当自力。有男种桑麻，有女事蚕绩。耕织亦云劳，岁功幸已毕。开轩弄书琴，游泳得闲隙。区区百年内，所乐在昕夕。\n"}
{"title": "戏柬同寅廖节推", "industry": "明代", "author": "王佐（汝学）", "content": "\n客来打秋风，我赠秋声集。要知此书名，预先为我立。\n"}
{"title": "龟胜寺枸杞大如椽陈日华发其根而枯堂犹以地", "industry": "宋代", "author": "洪咨夔", "content": "\n地仙蜕骨归何许，独有梭花三四树。鹿头风月夜三更，老厖吠入青云去。\n"}
{"title": "闻定海警感作三章 其三", "industry": "清代", "author": "姚燮", "content": "\n催友同束装，相谋急南返。梦昨乡里归，愁云刺心眼。病鸟将众雏，翼拓未能䎒。饥饿信不辞，但求丧乱免。大浃森南关，蛟龙设天键。自古称岩疆，未遭杀戮殄。庶赖苍昊仁，得延片时喘。所悲食肉流，当事半庸愞。更遭挫衄馀，周防亮难善。似见风灯中，巡军夜徒跣。此行沙路长，难追白日短。安得身为鸿，力借朔风满。\n"}
{"title": "代梁总挽郑舜举侍郎四首", "industry": "宋代", "author": "刘宰", "content": "\n九重虚己竚论思，千载风云彼一时。贝锦谁为当日事，解招空赋昔人诗。\n"}
{"title": "法轮寺", "industry": "宋代", "author": "折彦质", "content": "\n路转崎岖岭，水藏委曲田。茂林深似海，古刹湛如渊。岣嵝未可到，禹碑真谩传。西林归恐暮，欲去又茫然。\n"}
{"title": "颂古八首 其八", "industry": "宋代", "author": "释师一", "content": "\n十八佳人美态娇，绣衣轻整暗香飘。抬身花圃徐徐立，引得黄莺下柳条。\n"}
{"title": "春早", "industry": "唐代", "author": "韦庄", "content": "\n闻莺才觉晓，闭户已知晴。一带窗间月，斜穿枕上生。\n"}
{"title": "入元襄王第诗", "industry": "南北朝", "author": "萧子范", "content": "\n伏轼窥东苑，收泪下玉桥。昔时方毂处，于今共寂寥。夹池犹袅袅，仙榭尚迢迢。一同西靡柏，徒思芳树萧。\n"}
{"title": "颂古二十七首 其十二", "industry": "宋代", "author": "释昙贲", "content": "\n一足垂来亲点眼，岭头功德已圆成。长髭只怕精神露，却指红炉片雪轻。\n"}
{"title": "樵", "industry": "明代", "author": "区元晋", "content": "\n山头梓棘入肩新，幽致休论是买臣。归与妻孥炊伏雉，扊扅歌好不宜春。\n"}
{"title": "送宪幕陈时中分题得平章河", "industry": "元代", "author": "黄镇成", "content": "\n海国犹传利泽功，沧溟缥缈百蛮通。潮来估客船归市，月上人家水浸空。析木星辰三岛外，扶桑宫殿五云东。河梁此日重携手，目送灵槎万里风。\n"}
{"title": "读旧诗", "industry": "宋代", "author": "苏辙", "content": "\n早岁吟哦已有诗，年来七十才全衰。开编一笑恍如梦，闭目徐思定是谁。敌手一时无复在，赏音他日更难期。老人不用多言语，一点空明万法师。\n"}
{"title": "浣溪沙", "industry": "元代", "author": "王恽", "content": "\n旅馆灯青夜色曛。据床谈剧作春温。胸中云梦入雄吞。清议素高乌府月，秋霜低厌涨江云。吴山山下惜轻分。\n"}
{"title": "句", "industry": "唐代", "author": "王维", "content": "\n人家在仙掌，云气欲生衣。\n"}
{"title": "甲午春仲在寨门严竹坪表兄处阻雨往晤紫卿姻世丈吟此留赠四首 其二", "industry": "近代", "author": "安鉴培", "content": "\n小住林泉自在身，知君处处寓经纶。从今报却和羹信，管领百花头上春。\n"}
{"title": "宴集南郊遇雨", "industry": "清代", "author": "戴梓", "content": "\n不暇占时候，乘閒就薜萝。雨随鞭影急，风入树声多。芳草梳奔湍，巾车泛棹歌。名亭清兴在，开酒对烟波。\n"}
{"title": "送歙人罗子浮山还潨溪兼寄令母舅汪子栗亭 其三", "industry": "明代", "author": "屈大均", "content": "\n为我持书札，殷勤致渭阳。明春木兰楫，同至越王乡。自首此相待，狂歌殊未央。平牛我知己，情是栗亭长。\n"}
{"title": "送常上人归黄龙省侍昭默老", "industry": "宋代", "author": "释德洪", "content": "\n心花发明照十方，死生窟宅无隐藏。此老唾笑生馨香，法中骨髓僧中王。平生一子传馀芳，譬如少林有神光。只今孤愤昭默堂，天魔外道走且僵。梦寐想见犹清凉，况子径归侍其傍。明日扁舟浮渺茫，我不得俱空叹伤。但馀一句烦寄将，幕阜山前为举扬。仰山久不见临济，瘦损法身三尺长。\n"}
{"title": "孤山闲居次韵酬会稽仁侄见寄", "industry": "宋代", "author": "释智圆", "content": "\n山耸湖心住任缘，考槃茆舍闭深烟。月澄秋水牵吟思，花满春岩照困眠。触石微云闲致雨，鸣臯孤鹤静闻天。会抛此景相寻去，渺渺沧江片席悬。\n"}
{"title": "齐安江头别何氏兄弟舟中得四绝句 其四", "industry": "宋代", "author": "李彭", "content": "\n岩岩五老古须眉，似对幽人歌采薇。汉事烦公即调护，蒲轮飞诏盍来归。\n"}
{"title": "仲秋晦日同吕仲英王协一张斗文饮西阜薄暮口占", "industry": "清代", "author": "孙廷铎", "content": "\n涉溪寒策卫，日入远山空。樽酒秋香里，班荆落叶中。星云平野黑，镫火暗烟红。携手新桥上，萧然向晚风。\n"}
{"title": "伤春", "industry": "宋代", "author": "毕仲游", "content": "\n人伤春色老，我伤春色深。桃花未肯落，半月羁吾心。有酒且斟酒，无酒将奚斟。有诗谩吟诗，无诗将奚吟。诗酒两不得，坐愧桃花林。咄嗟富家儿，满堂收黄金。\n"}
{"title": "和钟西耘庶常德祥律门感怀诗", "industry": "清代", "author": "黄遵宪", "content": "\n八成无事息兵车，七叶讴吟洽里闾。岂谓浮云变苍狗，竟教明月蚀詹诸。骊山烽火成焦土，牛耳牲盘捧载书。秋草木兰驰道静，白龙微服记为鱼。\n"}
{"title": "丁丑元旦杂书", "industry": "明代", "author": "顾清", "content": "\n百里宿舂粮，千里三月裹。三飧适苍莽，既返腹犹果。云鹏快九万，斥鴳抢榆可。玄间函万类，厖钜杂纤琐。王公与舆皂，意适无尔我。季孙周公富，参也肘双裸。当其商声歌，万物等瓜蓏。飞鼯笑鸠拙，蚿亦怜鳖跛。鹤长断斯悲，凫短续讵妥。为谢守株翁，君计良未左。\n"}
{"title": "八月十六日过天街怀景仁", "industry": "宋代", "author": "司马光", "content": "\n秋潦收四野，晴云无一斑。忽惊龙六缺，远见鸣皋山。凉飚入毛发，颢气清心颜。悠然念吾友，逍遥城阙间。思陪篮舆尾，共此登临闲。\n"}
{"title": "仲春书景", "industry": "清代", "author": "吴云骧", "content": "\n今年花信随春早，未到清明绿已肥。九十韶光忙易过，几多觞咏同难违。乌犀出叶藤萝茂，红斗含苞桃李稀。最是诗成豪兴发，留宾还欲典春衣。\n"}
{"title": "竹轩出笋", "industry": "宋代", "author": "曾几", "content": "\n问讯东轩竹，新萌颇不齐。文章藏雾豹，头角触藩羝。逸气先腾上，长鞭半落西。后来堪底用，采摄付山妻。\n"}
{"title": "别怨", "industry": "清代", "author": "汪东", "content": "\n蛴领云鬟。好春浓、犹怯余寒。绣屏双倚处，今宵何意却成欢。细挽娇姿烛下看。后约重追算，丁宁了、总是难拚。谁知梦觉，凄凉斜照阑干。忍寻花袅娜，还怕对、竹檀栾。\n"}
{"title": "钱君倚夫人仙源郡君挽词", "industry": "宋代", "author": "李之仪", "content": "\n春生复秋落，物物犹帝力。哀哉劬劳恩，甘藟至诚实。棘心咏诗人，常恐一旦失。何乃不我报，皎皎如白日。痛哉胡为生，每念气填臆。仰君犹长庚，华发萃众德。岁时捧金樽，门户几万石。常云我有子，未易先尺璧。伯仁非碌碌，到此辄自惑。庶几德有相，睥睨莫我逼。颇闻君有言，既跌不见谪。李杜苟齐名，死且不足惜。孰不斯言愧，谓君寿无极。岂知属纩书，何为在吾侧。堂堂古益友，千载同此室。撼铎倘能参，我泪不虚滴。\n"}
{"title": "夜宿增江松鹤庵", "industry": "宋代", "author": "陈纪", "content": "\n木落风高夜欲冰，襥衾来此爱幽情。壁灯未灭见花影，山雨忽来闻竹声。谩忆同游期后会，因思往事悟前生。自怜粗带山林骨，坐待寒钟吼五更。\n"}
{"title": "江行三首 其三", "industry": "明代", "author": "管讷", "content": "\n云树微茫里，江流浩荡间。舵楼烟雨重，不见九华山。\n"}
{"title": "句", "industry": "宋代", "author": "王嵒", "content": "\n何人轻大厦，放尔偃深云。\n"}
{"title": "贵竹杂咏 其一", "industry": "明代", "author": "杨慎", "content": "\n林云菁雾不分天，清露常如雨线穿。百里迥无烟火接，依稀犹似燧人前。\n"}
{"title": "吕待制所居八咏·藤洞", "industry": "宋代", "author": "王炎", "content": "\n空中一洞足清风，上有长藤翠蔓穠。说与山灵护持取，苍皮瘦骨恐为龙。\n"}
{"title": "五十生朝", "industry": "近代", "author": "傅子馀", "content": "\n寻常小聚到今兹，残腊光阴爱此时。生世不辰犹自幸，事天有命敢云知。家缘母在休言老，迹与人疏偶见遗。一暖门前春已漫，东风何负岁寒枝。\n"}
{"title": "清平乐", "industry": "清代", "author": "张景祁", "content": "\n风帘烛短。归路铜街远。一线闲愁无计绾。碧藕牵丝不断。销凝欲冻横波。挂檐忽见秋河。笑斗南唐金叶，花枝夺得谁多。\n"}
{"title": "三友楼为孙同知赋", "industry": "明代", "author": "黄仲昭", "content": "\n徂徕大夫擅高节，罗浮仙子应同流。亦有淇园古君子，相伴幽人同一楼。幽人襟怀绝尘垢，共结寒盟号三友。百年大梦杳难醒，万古清风长不朽。贤孙佐郡闽海东，宦成回首归兴浓。重搆危楼题旧扁，欲修先绪追前踪。岁暮群芳尽凋歇，三友敷荣心似铁。相看一笑天地春，权门炙手从渠热。\n"}
{"title": "高座寺", "industry": "明代", "author": "范景文", "content": "\n绿云遮断寺边扉，如寄閒身向此归。山月每窥竹影瘦，松风忽泻茶声微。入来如共云分座，话久偏怜翠上衣。坐破蒲团无是处，眼前烂漫逗禅机。\n"}
{"title": "秋夜", "industry": "清代", "author": "张晋", "content": "\n秋气到湖上，夜寒水始波。客中行乐少，梦里故人多。谁与闻鸡舞，聊为对酒歌。长空一片月，留照醉颜酡。\n"}
{"title": "子夜歌·西泠送春", "industry": "清代", "author": "过春山", "content": "\n问东君、断红乱碧，恁处是、春归路。白堤外、垂杨摇曳，似倩艳阳留住。翠冷燕帘，香消蛾岫，依旧成虚度。指西泠桥畔，渔郎归后，夕阳影里，暗催芳杜。断肠客、青楼梦古，寂寞自伤羁旅。月伴吟魂，花眠醉魄，往事难重举。想苏台载酒，樽前应满飞絮。芳草天涯，又添离恨，欲共东风语。黯消魂、烟雨空洲，更闻杜宇。\n"}
{"title": "金乐歌", "industry": "元代", "author": "耶律铸", "content": "\n百花气色虽千变，万劫光阴只一般。金乐既和行乐在，我将天地结心欢。\n"}
{"title": "鞠蹴", "industry": "近代", "author": "张采庵", "content": "\n一场浅草绿依依，兴比三郎自合围。角逐不知红日晚，掌声鼎沸凯旋归。\n"}
{"title": "吊五妃墓", "industry": "清代", "author": "六十七", "content": "\n东风骀荡天气清，载驰骢马春巡行。刺桐花底林投畔，森然古墓何峥嵘。路旁老人为余泣，当年一线存前明。天兵既克澎湖岛，维时台海五烈皆捐生。至今坏土都无恙，谁为守护劳山精。云封马鬣连衰草，四围怪石争纵横。时闻鬼母悲啼苦，想见仙娥笑语声。岁岁里民寒食节，椒浆频奠陈香羹。满目荒凉已感叹，更听此语尤伤情。有明岁晚多节义，樵夫渔父甘遭烹。岛屿最后昭英烈，顽廉懦立蛮妇贞。田横从死五百皆壮士，吁嗟乎，五妃巾帼真堪旌。\n"}
{"title": "百川至海图为太常杨典簿题", "industry": "明代", "author": "顾清", "content": "\n百川起西北，浩浩东南驰。东驰日夜不一息，共指沧溟同所归。昆崙与蓬丘，相望万里何崔嵬。泯然一气交灌注，馀波直浸扶桑枝。扶桑晓日流虹光，正照君家清平逸老之高堂。堂前嘉树俨成行，红兰紫蕙共芬芳。十年京国劳梦寐，一日海上尘襟凉。翻思年少驰骋日，却似川流初滥觞。川流学海竟到海，君意更比川流长。百年才半未为老，浮天浴日何可量。劝君一卮，祝君寿康。蓬莱清浅我不见，海筹十屋毕竟成荒唐。但愿清平老人百岁长无事，与君终日击壤歌康庄。\n"}
{"title": "续得蒋道林书付鹑野来者颇异之欲条答病未能小诗书扇代启三首 其三", "industry": "明代", "author": "湛若水", "content": "\n大圣方人犹不暇，日乾夕惕法天行。老婆老去心能切，口耳劳劳只送迎。\n"}
{"title": "治平寺", "industry": "明代", "author": "钟仕杰", "content": "\n治平禅寺此重临，风景无殊昔与今。日映鲸波环宝地，洲联鹭渚曜珠林。古藤绕壁连僧舍，老树迎风起梵音。塔纪慈恩遗事在，胜游谁继杜陵吟。\n"}
{"title": "苏幕遮 拟周美成", "industry": "清代", "author": "吕碧城", "content": "\n理鹍弦，移雁柱。欲诉琴心，心事成灰炬。浥透鲛绡痕万缕。泪雨何时，晴到梨花树。诵骚词，吟洛赋。艳殢香顽，那信婵娟误。一点春魂无著处。便化蛾蚕，也斗长眉妩。\n"}
{"title": "华阴二莲歌 其二", "industry": "明代", "author": "屈大均", "content": "\n太华莲花并蒂春，红妆恼杀谪仙人。千秋愿作田田叶，双捧蛾眉出玉津。\n"}
{"title": "西窗酴醾", "industry": "宋代", "author": "陈宓", "content": "\n剪刻千条重，天上柰尔何。房多攒绿玉，香远酿春醪。堆架防攀折，逄人费护呵。不知秋桂晚，庭际长柔柯。\n"}
{"title": "送张景归四明", "industry": "明代", "author": "苏平", "content": "\n萍水相逢此识君，天涯踪迹又离群。梦随海月乡心远，愁逐江流客路分。极浦断鸿惊暮雨，乱山孤骑入寒云。空斋别后门还掩，诗酒何人话夕曛。\n"}
{"title": "甲辰杂诗 其二", "industry": "近代", "author": "田翠竹", "content": "\n江汉茫茫起战歌，抚军遁去剑空磨。孤城紧闭残阳里，黎庶家家涕泪多。\n"}
{"title": "伤郑谷郎中", "industry": "唐代", "author": "齐己", "content": "\n钟陵千首作，笔绝亦身终。知落干戈里，谁家煨烬中。\n\n吟斋春长蕨，钓渚夜鸣鸿。惆怅秋江月，曾招我看同。\n"}
{"title": "得叔问书报柳元礼许寄鹤二首 其一", "industry": "宋代", "author": "程俱", "content": "\n海上胎禽雪翅翎，故人千里念岩扃。崇兰馆近光音坞，为予新添放鹤亭。\n"}
{"title": "赠礼部尚书唐质肃公挽词二首", "industry": "宋代", "author": "王珪", "content": "\n偶歇延英对，如何遽不来。卹恩天子厚，遗直世人哀。路转侵龙耳，星沈近斗魁。送车知几乘，莫赋泰山颓。\n"}
{"title": "种竹月馀稍觉憔悴恐有不安意用前韵慰之 其二", "industry": "明代", "author": "王绂", "content": "\n不作风声即雨声，客窗萧索可怜生。凭君切莫怀乡土，随处何妨弄锦绷。\n"}
{"title": "漳州白莲僧宗要见遗纸扇每扇各书一首", "industry": "宋代", "author": "蔡襄", "content": "\n薄似蒲葵质更圆，忽疑明月落尊前。南堂暑气生烦浊，一座清凉直几钱。\n"}
{"title": "次子瞻夜字韵作中秋对月二篇一以赠王郎二以寄子瞻 其二", "industry": "宋代", "author": "苏辙", "content": "\n十年秋月照相思，相从祇有彭门夜。露侵笳鼓思城阙，寒迫鱼龙舞潭下。厌厌夜饮欢自足，落落襟怀向人泻。秋深河来巨野溢，水乾楼起滕王亚。北海孔公虽好客，河内寇尹那得借。是非朝野忽纷纭，得丧芳菲一开谢。明月多情还入门，流水何知空绕舍。晨餐江市富鳣鲂，夜宿山村足梨蔗。坐隅鵩鸟不须问，墙外蝮蛇犹足怕。娄公见唾行自乾，冯老尚多谁定骂。\n"}
{"title": "题墨梅赠徐用吉南归", "industry": "元代", "author": "乃贤", "content": "\n苏公堤上路，千树雪纷纷。载酒曾邀我，看花每忆君。翠茵松下卧，铁笛月中闻。独有思归者，长歌望白云。\n"}
{"title": "廨中见桃花南枝已开，北枝未发，因寄杜副端", "industry": "唐代", "author": "刘长卿", "content": "\n何意同根本，开花每后时。应缘去日远，独自发春迟。\n\n结实恩难忘，无言恨岂知。年光不可待，空羡向南枝。\n"}
{"title": "晚春曲", "industry": "宋代", "author": "李檝", "content": "\n春欲归何处，流莺也不知。只应江上水，暗与落花期。\n"}
{"title": "故李察院挽歌辞二首 其一", "industry": "宋代", "author": "綦崇礼", "content": "\n学古方从仕，投闲遂屏居。声华芸省旧，风采柏台馀。黄壤归何速，青云志莫舒。推财均室尽，遗子有家书。\n"}
{"title": "赋陈中丞家杂画五首 其三", "industry": "明代", "author": "顾璘", "content": "\n作诗惊百代，何辞苦雕裁。方与元化冥，岂知轩车来。\n"}
{"title": "虞美人·莫愁湖", "industry": "清代", "author": "曾廉", "content": "\n城南访得卢家近。喜有明湖分。波光千顷最清华。谁把钟山影子压莲花。六朝金粉今余几。莫更成儿戏。徐楼曾阁倚寒烟。难得江山佳处伴婵娟。\n"}
{"title": "戏萧高风曾孟声二友二首", "industry": "宋代", "author": "罗公升", "content": "\n丹凤辞旧楼，四海求其凤。偶来梧竹间，振翮鸣朝阳。众禽不自揣，竞欲依余光。神物要自珍，微羽那足当。了知霄汉姿，不集灌莽场。所忧燕雀杂，坐更鸿鹄藏。丹山有佳侣，足以陪双翔。人间勿为留，归哉白云乡。\n"}
{"title": "正一冲和宫杨弘道以虞学士诗求和 其二", "industry": "元代", "author": "张翥", "content": "\n往事真成过眼花，前王俱此走降车。鹤归华表千年郭，燕入乌衣百姓家。雨坏苑墙生野荠，云残候馆老山茶。欲将吊古无穷意，高倚披云赋落霞。\n"}
{"title": "小韫甥女于归吴门以其爱诗为吟五百八十字送之即书明湖饮饯图后", "industry": "清代", "author": "梁德绳", "content": "\n珍禽翔云霄，山林一回顾。池鲂送江河，愿渠得所去。严妆既已竟，旭旦戒兰驭。施衿申丁宁，未语泪先堕。诗人悲《葛藟》，甥独丁此苦。有姊嫁远方，归安限礼数。有兄守衡门，尺水困濡呴。岂无强近亲，相视等陌路。外家谊独真，寒暑无异遇。惟我与汝母，同怀意深固。汝母失养年，遗汝在婴孺。虽非握手托，默默相委付。汝随严亲游，飘摇亦云屡。桓山悲剧别离，哀音向谁诉。我闻迎汝来，相依一年住。团圞小姊妹，提挈共朝暮。庭有满栏花，襟汝染香雾。室有盈架书，腹汝饱竹素。秀眉日连娟，丰容逾修嫭。湖水泮轻澌，东风绿芳树。婿家宦姑苏，诹吉告迎娶。慰我十年心，肇汝百年务。临当加景行，且复须臾驻。念甥少小日，颖出抱神悟。七岁裁小诗，往往有佳句。所惜女子身，讲授乏师傅。但从意匠营，颇合风雅趣。拟古揽荃桂，体物妙风絮。夫子论诗苛，瘢垢好磨铝。纷纶辨真伪，许汝得参预。郎君诗礼门，况闻美无度。渊源有舅嫜，别集久传布。相攸善所归，岂在盛签具。芳辰爱景光，帷房乐恬豫。唱酬陶性情，琴瑟宛在御。梁孟暨鲍桓，庶几古贤慕。尚须勤妇职，才名非所据。结帨示成人，著代行降阼。寒湿奉席衽，甘滑调七箸。纫缀夜镫迟，盥栉晨鸡曙。使令宜敬承，意指勿轻忤。所贵睦上下，但莫惑婢妪。柔顺汝性成，迂懦我所虑。行己苟不愆，发言亦何怖。佩汝白玉珩，愿汝节行步，衣汝红罗襦，愿汝保和煦。外祖舅父母，各各汝告语。一一识诸心，久久勿遗误。述昏傥有诗，申情傥有赋。江鳞既东来，云鸿亦南翥。毋以女萝茑，而忘宛童寓。虽无毛里恩，亦复关肺腑。墨车已授绥，画舫待津渡。伫立望去轮，辗转不知处。感念何时平，释此心神注。\n"}
{"title": "送周原已院判还南京", "industry": "明代", "author": "程敏政", "content": "\n客居相近帝城东，去住情深一月中。厌说到来淹暑雨，喜看归日快秋风。心游药圃无馀地，名抗诗坛有数公。转觉旧家堪吏隐，钟山青绕建章宫。\n"}
{"title": "送潘廷俊任广东德庆州州同知二首 其二", "industry": "明代", "author": "张弼", "content": "\n之官德庆过南安，触我老怀千百端。铁汉楼头风烈烈，金莲山上月团团。高崖巳凿羊肠路，钜石俱销鸡脚滩。君肯携壶寻旧迹，梅花国里正清寒。\n"}
{"title": "禅人并化主写真求赞 其七十五", "industry": "宋代", "author": "释正觉", "content": "\n拙口默默，閒身寥寥。去住妙提其印，死生谁与同条。捋须黄檗，夺杖芭蕉。十方三世兮，一句全超。\n"}
{"title": "长山道中", "industry": "明代", "author": "李裕", "content": "\n三月齐川道，暄风马首生。才临淄水渡，又见益州城。龙渚烟云黑，牛山草树平。乾坤春意满，随处有啼莺。\n"}
{"title": "答刘子贞", "industry": "清代", "author": "郑孝胥", "content": "\n东游故友已将尽，羁旅逢君尤健饭。平生志业无可言，苦节戋戋贯衰晚。君能忿世且疾邪，下视世士如泥沙。馀年事佛真长策，定力应看转法华。\n"}
{"title": "云庵静坐吟", "industry": "明代", "author": "罗伦", "content": "\n独向空山静坐时，白云提构若为谁。夜深只遣山童数，月到梧桐第几枝。\n"}
{"title": "摸鱼儿 赋玉簪录呈赵太初兼与时中茂异", "industry": "元代", "author": "姚燧", "content": "\n更休寻、玉山瑶草，蓬莱知在何处。司花嫌被春风妒。留待九秋清露。还解语。试问著当时，月夜乘鸾女。何年遗汝。甚不怕高寒，青冥万里，鬟鬓乱风雾。人间世、无物有香如许。灵均遗恨千古。芙蓉杜若何堪佩，憔悴行吟沅浦。空自苦。悄教得扬雄，不信离骚赋。云窗月户。恨白发诗翁，年来多病，不识醉乡路。\n"}
{"title": "夜坐", "industry": "清代", "author": "陶琯", "content": "\n疏帘三面卷斜阳，茗碗间携话晚凉。络纬数声秋已至，一庭清露玉簪香。\n"}
{"title": "山斋", "industry": "清代", "author": "姚浚昌", "content": "\n人语四绝窗含光，夜起开户山苍凉。星河卷尽碧无际，祇有孤月悬中央。兴来独往坐潭石，过清之境宜仙藏。树影在地如刻画，微风不起溪烟长。细泉转石响琴筑，定水浮鱼唼落香。谁言过眼但俄顷，鲲鬐蚊睫齐彭殇。只虞邂逅不知惜，交臂一失无由偿。砉然一啸风琅琅，半斜楼影月在梁。是归是寄澹相忘，金翅劈海白东方。\n"}
{"title": "镇江", "industry": "明代", "author": "徐渭", "content": "\n落日挂城角，孤蓬憩水窗。草长交浦断，潮大入河降。笋蔌辞乡饭，樱桃过镇江。吴船夫妇唱，十曲九成双。\n"}
{"title": "塞上曲", "industry": "清代", "author": "徐昭华", "content": "\n朔风吹雪满刀镮，万里从戎何日还。谁念沙场征战苦，将军今又度阴山。长云衰草雁行平，砂碛征人向月明。思妇不知秋夜冷，寒衣还未寄边城。\n"}
{"title": "死翁", "industry": "宋代", "author": "释师范", "content": "\n一惊涂毒鼓，脱尔丧全躯。谁信髑髅上，重生颔下须。\n"}
{"title": "赠苏少府", "industry": "唐代", "author": "白居易", "content": "\n籍甚二十年，今日方款颜。相送嵩洛下，论心杯酒间。\n\n河亚懒出入，府寮多闭关。苍发彼此老，白日寻常闲。\n\n朝从携手出，暮思联骑还。何当挈一榼，同宿龙门山。\n"}
{"title": "送人入金华（一作赠别东阳客）", "industry": "唐代", "author": "严维", "content": "\n明月双溪水，清风八咏楼。昔年为客处，今日送君游。\n"}
{"title": "新年书感", "industry": "宋代", "author": "陆游", "content": "\n早岁西游赋子虚，暮年负耒返乡闾。残躯未死敢忘国？病眼欲盲犹爱书。朋旧何劳记车笠，子孙幸不废菑畲。新年冷落如常日，白发萧萧闷自梳。\n"}
{"title": "田家四首 其三", "industry": "宋代", "author": "李纲", "content": "\n柴门临小浦，竹径绕幽庄。雨剪葵韭滑，夜舂粳稻香。年丰饱妻子，日夕下牛羊。谁识田家乐，拂衣归兴长。\n"}
{"title": "里中有虚传榜帖者", "industry": "宋代", "author": "钱时", "content": "\n榜帖虚传鬨里闾，聚门如束散如驱。莫言此个无端的，世上浮名总是虚。\n"}
{"title": "东归至枫桥", "industry": "明代", "author": "高启", "content": "\n故人当日送登畿，此地停舟醉落晖。惭愧临河旧攀柳，尚留青眼看人归。\n"}
{"title": "曾知合相宜堂", "industry": "宋代", "author": "释宝昙", "content": "\n竹不解俗语，颇识天语香。经年北窗梦，十倍西湖凉。隐几湖上人，恰恰修竹长。有时共竹语，风雨撼一床。屋间恐飞去，著绣围上方。念君爱臣心，如爱竹在傍。亦如夜深月，照我冰雪肠。闲官固自好，要地庸何伤。约束万卷书，提携双锦囊。日边有新宅，不种一亩桑。朝回碧幢底，真上相宜堂。\n"}
{"title": "失题", "industry": "唐代", "author": "方干", "content": "\n十六声中运手轻，一声声似自然声。\n\n不缘精妙过流辈，争得江南别有名。\n"}
{"title": "河中之水歌", "industry": "南北朝", "author": "萧衍", "content": "\n河中之水向东流。洛阳女儿名莫愁。莫愁十三能织绮。十四采桑南陌头。十五嫁为卢家妇。十六生儿字阿侯。卢家兰室桂为梁。中有郁金苏合香。头上金钗十二行。足下丝履五文章。珊瑚挂镜烂生光。平头奴子擎履箱。人生富贵何所望。恨不早嫁东家王。\n"}
{"title": "冬日观早朝", "industry": "唐代", "author": "施肩吾", "content": "\n紫烟捧日炉香动，万马千车踏新冻。\n\n绣衣年少朝欲归，美人犹在青楼梦。\n"}
{"title": "道中", "industry": "明代", "author": "任环", "content": "\n策马山头几逐驰，放船江上转危疑。长途险作三千里，一日愁生十二时。佩剑漫随淮浦月，望云空忆草堂卮。年来归兴浓于酒，况复秋风动所思。\n"}
{"title": "题子陵图赠严伯新", "industry": "元代", "author": "蓝智", "content": "\n高台苍苍富春渚，老树凝云苔色古。客星夜入紫微垣，羊裘暮钓沧江雨。大贤隐德辞万钟，诸孙啸傲江湖东。干戈满地岁时晏，展卷山水来清风。\n"}
{"title": "落叶 其四", "industry": "清代", "author": "姚素榆", "content": "\n转瞬黄花晚节天，吴江秋老剧堪怜。乾声带雨战林表，瘦影和烟乱砌前。霜冷风高无限思，雁声蛩语未成眠。小窗镫影红摇落，月照东墙正上弦。\n"}
{"title": "题画兰", "industry": "清代", "author": "缪公恩", "content": "\n不画凡花只画兰，丰神无异作书难。如今也看𧹬𧹛好，笑未当初学牡丹。\n"}
{"title": "假归南下欲游五台山", "industry": "清代", "author": "缪彤", "content": "\n排空历历五高台，想像先教眼界开。客路风光随马去，家乡树色渡江来。探奇亦自安禅味，济胜须谁作赋才。莫道上方钟磬杳，此身今已出尘埃。\n"}
{"title": "重经上江过小孤山望高良作", "industry": "清代", "author": "毛奇龄", "content": "\n晨飔解流潮，朝暾坼遐沚。中流辨孤屿，相越尚百里。流峭去榜逆，帆迫来洲驶。忽泊斗岩下，遂至洪泽里。三江憺前期，九派殊昔理。瞩异物不延，时迁景为徙。涤水掬流清，搴花摘叶委。羁孤泛无常，流浪讵有已。宁当越前峰，去逐高良子。\n"}
{"title": "追赋内相吴公邀往书石山中杂题", "industry": "明代", "author": "祝允明", "content": "\n上宰邀书睿制篇，幸从几席向林泉。晨陪松露翻閒语，夜傍贤星聚处眠。暂拂古风嘘故里，喜逢佳衲过山前。儿童日夹先公膝，说向当时屡泫然。\n"}
{"title": "怀胡大参希仁 其二", "industry": "明代", "author": "陈献章", "content": "\n先生齿发今如何，我发秋来白又多。若与先生论出处，江门只好听渔歌。\n"}
{"title": "伏读仲安雅制不觉技痒再用韵以谢", "industry": "元代", "author": "唐桂芳", "content": "\n眼看棠樾只三里，轧轧小车随意行。绿树响时疑雨至，青山缺处许云平。新诗大似有声画，老手何妨倒著绷。拂拭菱花照颜面，肯教镊白可怜生。\n"}
{"title": "投宪幕上下 其四", "industry": "元代", "author": "陈樵", "content": "\n法曹新政绩，宪府旧才贤。下客初倾盖，东州共拂冠。无才供几案，有术事虚玄。柱下非明习，吾知济世难。\n"}
{"title": "观察晋陵龚公招饮城南太白楼二首 其一", "industry": "明代", "author": "胡应麟", "content": "\n百折危梯上翠台，飞楼云际划蓬莱。客疑供奉乘风到，人似征西玩月来。宇宙并悬终古迹，山川重遘异时才。当筵何限清秋色，欲挽群仙步玉台。\n"}
{"title": "秋日纵游汤山翠微玉泉诸胜得诗十五首 其九", "industry": "近代", "author": "黄浚", "content": "\n隔岭钟声出岭云，岭头秋色树平分。相从二客何潇洒，解觅风泉媚细君。\n"}
{"title": "寻龙井杨老", "industry": "唐代", "author": "刘长卿", "content": "\n柴门草舍绝风尘，空谷耕田学子真。泉咽恐劳经陇底，\n\n山深不觉有秦人。手栽松树苍苍老，身卧桃园寂寂春。\n\n唯有胡麻当鸡黍，白云来往未嫌贫。\n"}
{"title": "送李焕云赴恭城主簿", "industry": "宋代", "author": "乐雷发", "content": "\n恭城山水接三湘，应觉他乡是故乡。官况不妨栖枳棘，客程还见食槟榔。寒暄未定宜加爱，事业无穷要自强。千古忠魂如相问，试吟雏井漱吟肠。\n"}
{"title": "再次韵二首", "industry": "宋代", "author": "陈造", "content": "\n历块飞黄可得追，加鞭十驾浪驱驰。不应猗顿怀周朴，敢向天仙话土芝。晚傍涪翁观落笔，了知高叟固为诗。谬为恭敬吾何取，政恐龙泉有倒持。\n"}
{"title": "清溪观寄王嵩涧道士", "industry": "明代", "author": "刘璟", "content": "\n斋居每忆清溪观，乱石巉岩漱碧流。双井泉通三岛脉，万松声度九天秋。点易道人骖白鹤，吹箫仙子驾青虬。披云我欲寻真诀，愿借当年莲叶舟。\n"}
{"title": "临濠", "industry": "明代", "author": "谢肃", "content": "\n吴船万里泊濠州，满眼烟花乱客愁。白骨近郊频战伐，绿尊何地独追游。观鱼月静高台上，解佩风生巨石头。最爱涂山青未了，几时玉帛会诸侯。\n"}
{"title": "杂兴 其六", "industry": "明代", "author": "邱云霄", "content": "\n木浮以刳舟，金沈乃制𨥨。圣人达简易，任材动相遭。如何周道没，举世无乂髦。孔颜叹用舍，沮溺亦遁逃。仪秦夸虎视，七雄竞咆哮。汉唐代得失，制治难相高。清浊生祸罗，壮士悲贤劳。悠悠观大运，顺化归吾曹。\n"}
{"title": "贵宅", "industry": "唐代", "author": "曹邺", "content": "\n入门又到门，到门戟相对。玉箫声尚远，疑似人不在。\n\n公子厌花繁，买药栽庭内。望远不上楼，窗中见天外。\n\n此地日烹羊，无异我食菜。自是愁人眼，见之若奢泰。\n"}
{"title": "春日舟行三首 其二", "industry": "清代", "author": "金武祥", "content": "\n者边景物倍堪游，且自停桡欲暂留。忽漫好风来一阵，吹将小艇漾中流。\n"}
{"title": "衡王题长史王士衡荣恩堂", "industry": "明代", "author": "吴敬", "content": "\n九重丹诏出皇州，褒赠存亡爵冕旒。西阁侍书最勤苦，东斋辅导秉嘉猷。董子文章今代出，贾生才调后人犹。忆君平日多清致，拳拳此去不能留。\n"}
{"title": "闻诵《法华经》歌", "industry": "唐代", "author": "修雅", "content": "\n山色沈沈，松烟幂幂。空林之下，盘陀之石。石上有僧，\n\n结跏横膝。诵白莲经，从旦至夕。左之右之，虎迹狼迹。\n\n十片五片，异花狼藉。偶然相见，未深相识。知是古之人，\n\n今之人，是昙彦，是昙翼？我闻此经有深旨，\n\n觉帝称之有妙义。合目冥心子细听，醍醐滴入焦肠里。\n\n佛之意兮祖之髓，我之心兮经之旨。可怜弹指及举手，\n\n不达目前今正是。大矣哉，甚奇特，空王要使群生得。\n\n光辉一万八千土，土土皆作黄金色。四生六道一光中，\n\n狂夫犹自问弥勒，我亦当年学空寂，一得无心便休息。\n\n今日亲闻诵此经，始觉驴乘匪端的。我亦当年不出户，\n\n不欲红尘沾步武。今日亲闻诵此经，始觉行行皆宝所。\n\n我亦当年爱吟咏，将谓冥搜乱神定。今日亲闻诵此经，\n\n何妨笔砚资真性。我亦当年狎儿戏，将谓光阴半虚弃。\n\n今日亲闻诵此经，始觉聚沙非小事。我昔曾游山与水，\n\n将谓他山非故里。今日亲闻诵此经，始觉山河无寸地。\n\n我昔心猿未调伏，常将金锁虚拘束。今日亲闻诵此经，\n\n始觉无物为拳拲。师诵此经经一字，字字烂嚼醍醐味。\n\n醍醐之味珍且美，不在唇，不在齿，只在劳生方寸里。\n\n师诵此经经一句，句句白牛亲动步。白牛之步疾如风，\n\n不在西，不在东，只在浮生日用中。日用不知一何苦，\n\n酒之肠，饭之腑，长者扬声唤不回。何异聋，何异瞽，\n\n世人之耳非不聪，耳聪特向经中聋。世人之目非不明，\n\n目明特向经中盲。合聪不聪，合明不明，辘轳上下，\n\n浪死虚生。世人纵识师之音，谁人能识师之心。\n\n世人纵识师之形，谁人能识师之名。师名医王行佛令，\n\n来与众生治心病。能使迷者醒，狂者定，垢者净，邪者正，\n\n凡者圣。如是则非但天恭敬，人恭敬，亦合龙赞咏，\n\n鬼赞咏，佛赞咏。岂得背觉合尘之徒，不稽首而归命。\n"}
{"title": "苦热", "industry": "宋代", "author": "钱惟演", "content": "\n赫日烘霞斗晓光，双文桃簟碧牙床。频倾蜜勺宁蠲渴，久捧冰壶未觉凉。雪岭却思随博望，风窗犹欲傲羲皇。更怜乳燕翻飞处，深入卢家白玉堂。\n"}
{"title": "鹰盘风", "industry": "宋代", "author": "韩淲", "content": "\n寂寂鹰盘风，扰扰燕冲雨。空梁如有言，广野亦疑舞。岂不营窠巢，何尝畏罗罟。仰视复行看，衡门室环堵。\n"}
{"title": "平陵东行", "industry": "明代", "author": "徐祯卿", "content": "\n共工触天补女娲，后羿射之摧九乌。君不见泰山之高屹天柱，有时东崩海水枯。秦人筑长城，东笞夷貊北击胡，开阖地户天下枢。九关虎豹下食人，髑髅飞血昏风尘，四海望之威天神。亦有荆轲起报仇，裂眦向天天为愁，拔剑一呼震万乘。快哉壮士谁与俦，儒生抗眉论尧舜，敛手待烹良可羞。上卿执圭古崇侈，鲁生弃之若敝屣。鸿毛轻死为二桃，笑杀田疆与冶子。龙蛇消息各有时，白石落落人岂知。季布髡为奴，范睢乃是粪下儿。一朝云雷起屯厄，挥刃脱缚扬高眉。我今伛偻困蝼蚁，吹沙吸呷若鲋鲤。牛涔蠕蠕岂足活，河伯向我夸秋水。夜梦凭云忽上天，倾山倒海作龙渊。天门中开绕赤电，霓旌雷车导我前。空山飒飒走霹雳，草木摧拉飞炎烟。丈夫未足哀困穷，仰叹白日回英风。不能鼓行青海上，亦当击剑咸阳之市中。宁学鉏麑触槐死，羞言投阁仕莽公。吾悲夫二子之死也，诚如寒蚓与秋蓬。\n"}
{"title": "题潭中书亭", "industry": "明代", "author": "佘翔", "content": "\n一庭春色报芳菲，玉女骖鸾采秀归。可是三花分少室，天香夜染绿罗衣。\n"}
{"title": "景德祭社稷三首 其二 奠玉币、酌献用《嘉安》。", "industry": "宋代", "author": "郊庙朝会歌辞", "content": "\n于穆大祀，功利相宣。灵坛美报，历代昭然。介以蕃祉，祚以丰年。土爰稼穑，允协民天。\n"}
{"title": "偈", "industry": "宋代", "author": "释应圆", "content": "\n寒气将残春日到，无索泥牛皆𨁝跳。筑著昆崙鼻孔头，触倒须弥成粪扫。牧童儿，鞭弃了。懒吹无孔笛，拍手呵呵笑。归来兮归去来，烟霞深处和衣倒。\n"}
{"title": "喜伯夔至次杜园用江风体韵", "industry": "近代", "author": "陈三立", "content": "\n生耽对簿与闲游，（伯夔为海国人讼湘矿有连时时沪公堂传讯）摇兀车箱驾海舟。排雁峰峦收暝色，楼鸦榆柳带残秋。袖携诗句清而远，坐接谈谐去又留。箕斗插椽浮茗气，还裁寸恨如灯不。\n"}
{"title": "渔家傲", "industry": "宋代", "author": "卢祖皋", "content": "\n檐玉敲寒声不定。水仙瓶里梅相映。半缕篝香云欲暝。窗几静。月华时送琅玕影。\n\n不用五湖寻小艇。吾庐剩有闲风景。薄醉起来行藓径。多幽兴。悠然一霎风吹醒。\n"}
{"title": "寄澹归上人", "industry": "明代", "author": "陈子升", "content": "\n谏草重焚入绀园，昙花初发掩黄门。何能容易谈天下，祇学阿难白世尊。南海潮音通瀑布，西泠花雨接风幡。二樵青翠堪相问，明月依依九逝魂。\n"}
{"title": "长乐佳", "industry": "明代", "author": "胡应麟", "content": "\n深宫斗百草，嬉游共春日。蝴蝶双飞来，故上搔头立。\n"}
{"title": "西溪谒杭厉二公祠", "industry": "当代", "author": "钱之江", "content": "\n宰木苍凉暮霭封，前脩往矣若为容。烟浮俎豆其来格，路阻萑苻竟莫逢。野老一篙如马去，斯文再卜曰龟从。风行已觉群阴涣，况有微阳到蛰龙。\n"}
{"title": "和待隐园二十咏 其十八", "industry": "明代", "author": "夏良胜", "content": "\n招隐山头第四泉，坐来深汲见奫然。主人一挽天河力，引到方壶已十年。\n"}
{"title": "句", "industry": "唐代", "author": "张祜", "content": "\n万国见清道，一身成白头。（《上令狐相公》。\n\n以下见《纪事》）\n\n此地荣辱盛，岂宜山中人。（《秋晚》）\n\n椿儿绕树春园里，桂子寻花夜月中。（见《桂苑丛谈》）\n\n一身扶杖二儿随。（见《野客丛谈》）\n\n夏雨莲苞破，秋风桂子凋。（《题天竺寺》。\n\n以下并见《海录碎事》）\n\n杜鹃花发杜鹃叫，乌臼花生乌臼啼。\n\n茶风无奈笔，酒秃不胜簪。\n\n"}
{"title": "天净沙　塞上　八首 其四", "industry": "明代", "author": "屈大均", "content": "\n千山已作边墙。长城更与天长。一望教人断肠。紫荆关外，茫茫只有牛羊。\n"}
{"title": "常州郡斋六首", "industry": "宋代", "author": "陈襄", "content": "\n荀令当年此谪居，空文惟有七篇馀。我今亦作兰陵守，不忍援毫便著书。\n"}
{"title": "和因上人三首 其三", "industry": "宋代", "author": "王之道", "content": "\n白云飞处是吾家，石眼泠泠水一车。醉日到来应种竹，梅时过尽好藏茶。遥怜壶枣初成实，似说占禾半吐花。已得伽陀微妙句，归欤香火讽啰耶。\n"}
{"title": "涪城县香积寺官阁", "industry": "唐代", "author": "杜甫", "content": "\n寺下春江深不流，山腰官阁迥添愁。含风翠壁孤云细，\n\n背日丹枫万木稠。小院回廊春寂寂，浴凫飞鹭晚悠悠。\n\n诸天合在藤萝外，昏黑应须到上头。\n"}
{"title": "送化士 其六", "industry": "宋代", "author": "释慧空", "content": "\n饭在千门万户，僧离古寺名山。七佛已前仪式，一时顿觉追还。\n"}
{"title": "寄屠存博", "industry": "宋代", "author": "仇远", "content": "\n三年尘土白须眉，拟向西湖濯客衣。林下杜鹃犹劝去，海边鸥鸟亦知几。及瓜将得葵丘代，存菊须寻栗里归。见说中山屠博士，乡心也趁白云飞。\n"}
{"title": "百舌", "industry": "宋代", "author": "林逋", "content": "\n柳条初重草初肥，烟湿园林晚未晞。百种堪怜巧言语，一般惟久好毛衣。欺凌红杏从头宿，讽刺黄鹂趁背飞。谁道关关便多事，更能缄默送芳菲。\n"}
{"title": "采桑子", "industry": "近代", "author": "黄侃", "content": "\n马嘶陌上秋尘重，行迹难寻。不奈萧森。蝉带斜阳过柳阴。帘波微羡阑干曲，慵说登临。泪浥罗襟。昨夜孤帏有梦侵。\n"}
{"title": "题画草虫扇子", "industry": "宋代", "author": "苏颂", "content": "\n蠉飞蠕动诚微物，尺素轻盈谁画出。一朝君手将动摇，犹似吟风欲跳逸。竹梢草际弄轻翰，水墨浅深见纤质。昔人徒爱明月诗，何似今看老师笔。\n"}
{"title": "采茶词八首 其四", "industry": "近代", "author": "萧梦霞", "content": "\n前人栽茶树，后人吃茶叶。茶味苦与甘，难向前人说。\n"}
{"title": "黄鹤楼", "industry": "明代", "author": "管讷", "content": "\n黄鹤西飞去不回，青山高栋自崔嵬。当年卖酒人何在，今日题诗客未来。舟系城边官柳发，笛吹江上野梅开。白云只在阑干外，安得乘之遍九埃。\n"}
{"title": "十一月二十二日出京道中杂诗 其二", "industry": "清代", "author": "郑孝胥", "content": "\n残月坠雄县，黄尘蔽任邱。此中商避世，犹恨近神州。\n"}
{"title": "廉山晓行", "industry": "元代", "author": "赵孟頫", "content": "\n曳杖行墟曲，苍茫晓色分。凝霜被原隰，葛屦非昔闻。新松夹道周，宿草冒高坟。日月迭而逝，死生安足云。轻舟沿寒流，怅望廉山云。世固不可辟，斯人本同群。缅焉心如结，咏言著斯文。\n"}
{"title": "西苑十二首 其八 芭蕉园", "industry": "明代", "author": "欧大任", "content": "\n谁道神山远，依然玄圃通。琼瑶无隙地，苜蓿满离宫。吹绿晴湖曲，飞霞小殿东。史臣焚草后，蓂历万年同。\n"}
{"title": "拟清华楼居集百排律十韵", "industry": "明代", "author": "王弘诲", "content": "\n郁郁葱葱佳气浮，凤城春报曲江头。水通南极三千里，海色西风十二楼。乳燕双双拂烟草，珠帘处处上银钩。林花著雨烟脂湿，山势凌空翡翠浮。红树暗藏殷浩宅，客帆空恋李膺舟。东山芳意须同赏，高阁朱阑不厌游。曾约彭涓安朽质，正怀何谢俯长流。西园公子名无忌，云里新声号莫愁。清夜满城弦管沸，醉中因遣合甘州。\n"}
{"title": "陪德孺游徐氏园池", "industry": "宋代", "author": "李处权", "content": "\n禽鱼花竹静相参，溪雪融春青出篮。月下辞归休秉烛，要将清梦过江南。\n"}
{"title": "寄子瞻舍人二首", "industry": "宋代", "author": "张耒", "content": "\n皎皎连城璧，实惟天地珍。足伤曾不售，宝气终氤氲。山川媚余秀，星斗揽奇氛。终然不可掩，三浴祓埃尘。天王斋戒受，严庭具九宾。贮之黄金台，籍以九龙茵。事称忘礼厚，人谁骇其新。车轮走四方，争睹快一陈。无瑕故易伤，敛辉志乃神。\n"}
{"title": "新年杂兴十首 其五", "industry": "宋代", "author": "李光", "content": "\n世事悠悠委逝波，六年归梦寄南柯。北来莫怪音书断，衡岳元无雁字过。\n"}
{"title": "题画十三首 其八", "industry": "元代", "author": "钱宰", "content": "\n帝子下北渚，江寒愁不归。空遗一卷石，拂断六铢衣。\n"}
{"title": "寄题太和宰赵嘉言勤民二图 题通济渡船图", "industry": "宋代", "author": "杨万里", "content": "\n岁岁桃花水到时，野航客子命如丝。赵侯小试济川手，雪浪翻天不溅伊。\n"}
{"title": "同叶宰饯春净众寺", "industry": "宋代", "author": "赵善括", "content": "\n千尺飞虹跨碧溪，绿阴沉水暗连堤。马蹄一踏沙头滑，云脚半垂山顶齐。招隐疏钟曾破梦，洗春微雨不成泥。晚来放目郊园外，万点翻鸦散麦畦。\n"}
{"title": "卜居书怀", "industry": "宋代", "author": "刘攽", "content": "\n漆雕未能信，阳甫免归居。理以逍遥得，材由濩落疏。狭才轻势利，小隐幸林庐。藿食由来事，茅茨不愿馀。南檐容曝日，侧径喜携锄。筋力吾如此，功名世有诸。忆初干万乘，徒步谒公车。投射东堂策，归来北阙书。先鸣烦指日，弱羽愧吹嘘。云雨非人力，泥涂亦诏除。江湖轻乘雁，钟鼓陋鶢鶋。有道翻羞卷，迷津幸遂初。幽栖谢车马，至乐狎樵渔。述作称狂简，谁能问起予。\n"}
{"title": "晦若临别贻笺有侥幸不死冀得再见之辞因赋长句奉慰", "industry": "清代", "author": "胡思敬", "content": "\n昔贤忧乱惟祈死，身死犹存耿耿心。今日天将留硕果，吾侪祸不到东林。信陵醇酒馀孤愤，杜甫麻鞋托苦吟。他日南归作流寓，昆山犹可托知音。\n"}
{"title": "柳梢青 四川万■", "industry": "近代", "author": "陈逸云", "content": "\n叠叠烦忧。恁般月色，懒倚江楼。楼外烟波，雁声凄怨，更惹人愁。觉来苦味前游。浑似梦、欲恨还休。憔悴谁知，凝眸珠泪，强咽心头。\n"}
{"title": "斋居　时隶司徒卿 其二", "industry": "明代", "author": "韩邦奇", "content": "\n暮鸦巢树定，春望正漫漫。月夜地曹静，风郊天仗寒。万年周社稷，百辟汉衣冠。深愧书生腐，惟馀一寸丹。\n"}
{"title": "河传·秋光满目", "industry": "唐代", "author": "徐昌图", "content": "\n秋光满目。风清露白，莲红水绿。何处梦回？弄珠拾翠盈盈，倚兰桡，眉黛蹙。采莲调稳，吴侣声相续，倚棹吴江曲。鹭起暮天，几双交颈鸳鸯，入芦花，深处宿。\n"}
{"title": "宫词四首 其一", "industry": "宋代", "author": "李邴", "content": "\n绿树莺啼春梦觉，楼外鸡人唱清晓。深红浅白竞东风，为怜满眼枝枝好。\n"}
{"title": "升堂颂古五十二首 其十一", "industry": "宋代", "author": "释怀深", "content": "\n焦山旧日时，堂安百馀众。笊篱与木杓，如今不足用。多谢诸禅人，各出一只手。南北与西东，面南看北斗。厨中一个锅，煮粥又不多。若非宪上座，谁人奈尔何。水陆会街坊，六人为总领。但看正二月，夜夜香花请。二人同一心，打围要种菜。意在钁头边，两彩都一赛。腊月冷如冰，众僧犹卧簟。二人去化席，姑苏也不远。漆桶要打破，深禅却要光。但教无渗漏，得个也无妨。镇州萝卜头，今年到处少。奇公去打钱，典座呵呵笑。法真小比丘，去觅沩山牛。绳头须紧把，鼻孔要牢收。迹在牛还在，无心终易求。要得十分好，更造一层楼。更有一件事，不小亦不大。擘也擘不开，跣也跣下过。常在动用中，未有人担荷。你若肯发心，我为你说破。\n"}
{"title": "虞美人", "industry": "清代", "author": "刘永济", "content": "\n髡林平楚迷烟陌，水上荒荒日。登临莫自怨凋残，一角芜城犹得望中原。何时马角乌头白，镜誓年年惜。便凭啼雁诉情衷，未必画楼知道有秋风？\n"}
{"title": "汉宫春 芍药", "industry": "宋代", "author": "陈允平", "content": "\n开尽荼蘼，正桑云麦浪，天气如秋。南园露梢半坼，金粟丝头。温香傍酒，尽多娇、不识春愁。莺院悄，轻阴弄晚，何人堪伴清游。偏爱紫蕤黄袅，想金壶胜赏，依旧扬州。花前夜阑醉后，斜月当楼。翻阶句好，记玄晖、此日风流。双鬓改，一枝帽底，如今应为花羞。\n"}
{"title": "哭少铉谭兵宪", "industry": "明代", "author": "陶益", "content": "\n左江绣斧出师时，霜落遥闻失故知。却忆丛兰成独恨，还惊宿草动深悲。声灵异域犹能到，杖履名山不可期。泪洒椒浆聊一奠，断肠空复四愁诗。\n"}
{"title": "诉衷情", "industry": "宋代", "author": "欧阳修", "content": "\n歌时眉黛舞时腰。无处不妖饶。初剪菊、欲登高。天气怯鲛绡。\n\n紫丝障，绿杨桥。路迢迢。酒阑歌罢，一度归时，一度魂消。\n"}
{"title": "书马文毅公汇草辨疑后", "industry": "清代", "author": "徐金楷", "content": "\n鲁公碑碣光千古，笔锋奔放丹心吐。劲节崚嶒未易攀，惟公忠烈堪俦伍。桂阳群蘖逞咆哮，平踏枢台列刀斧。索篆遗冠勒使降，嘈嘈沸沸纷如雨。铁石肝肠那可摇，骂贼声厉双晴努。阖室幽囚四载余，文山《正气歌》同谱。大笔高题击笏楼，草书仇校消艰苦。侍人惨怛注簪花，千金一字足扬诩。被絷不屈终殒身，精魂蓬勃鸣钟鼓。一时百口尽捐躯，从容慷慨闻畿辅。龙章叠沛粤西来，香风脉脉生皋浒。庙貌巍峨祀不衰，淋漓青史欣追数。剩稿犹余翰墨辉，蛟螭呵护光难腐。至今宝焰每干霄，云霞五色迷江浦。\n"}
{"title": "醉中题鲛绡诗", "industry": "宋代", "author": "苏轼", "content": "\n天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。二气变流光，万里风云快。灵旂摇红纛，赤虬喷滂湃。家近玉皇楼，彤光照世界。若得明月珠，可偿逐客债。\n"}
{"title": "咏斋三绝 其一", "industry": "宋代", "author": "朱长文", "content": "\n泰伯祠边旧圃开，半栽蔬果半池台。闲门不放红尘入，门里清流自在来。\n"}
{"title": "怨王孙•春暮和李易安同阮亭 其一", "industry": "清代", "author": "彭孙遹", "content": "\n春阴晼晚。蔷薇庭院。谢女楼空，秦娥梦断。倩柳色把情传。结缠绵。当初小喜将人惹。还抛舍。煞是无赖也。别来又过寒食，几树横斜。断肠花。\n"}
{"title": "游西山诸寺有感", "industry": "明代", "author": "王世贞", "content": "\n西山二百寺，蝉缓琉璃刹。其人中贵人，往往称檀越。银汉割岧峣，珠宫斗巀嵲。吐磴穷百盘，束流规千折。蹙阶白玉尘，飞坐黄金屑。斗削神力回，向背鬼工绝。世尊趺青莲，妆严明秋月。龙象左右陈，罗叉后先列。我闻说法时，乞食仅一钵。誓以不住身，普代众生孽。长者虽布金，小果那得说。柰何贪嗔念，希与圣谛结。填沙南赡髓，饰像恒河血。净土炯自如，广轮虚真辙。呜呼西竺冤，万古谁能雪。\n"}
{"title": "读书", "industry": "明代", "author": "蒋主孝", "content": "\n夕阳下山暝，篝灯坐中庭。缥帙乱几案，寒茫射奎星。绢绢云边月，移光照疏棂。恍然若自得，碧水涵圆灵。善恶何所召，持鉴以照形。不铸考父鼎，乃勒燕山铭。呜呼彼何人，苍天正冥冥。\n"}
{"title": "阻风登燕子矶", "industry": "清代", "author": "罗志让", "content": "\n大风掣水水尽飞，阳侯出波阻我归。况复远山衔落日，轻舟急系燕子矶。燕子矶前一片石，危亭下瞰江水白。神禹万古开洪荒，蛟龙千里藏窟宅。指点京口列三山，兀然可望不可攀。平沙直与青冥接，远树但在微茫间。我今攀萝恣吟望，匹练襟天使心壮。回思局促坐篷窗，敢向风姨拜佳贶。\n"}
{"title": "道院", "industry": "宋代", "author": "叶茵", "content": "\n菰蒲卫竹居，适意在江湖。富贵诸公有，清閒举世无。四时盘谷序，一景辋川图。何处无芳草，堪嗟楚大夫。\n"}
{"title": "谢王草场示诗卷", "industry": "宋代", "author": "项安世", "content": "\n王郎老句合超群，曾是东莱语夜分。多向断崖生绝景，或于晴野度轻云。旧吟古意无人解，新住荒园免世纷。特地篮舆穿北郭，已闻藜杖过前村。\n"}
{"title": "客约游山久未践盟", "industry": "宋代", "author": "董嗣杲", "content": "\n居安怀蔀屋，处约客雄藩。风日山川媚，城池草木蕃。花时贫久减，春醉约多番。顾我留情极，怜君苦事繁。\n"}
{"title": "入石壁山", "industry": "宋代", "author": "释契嵩", "content": "\n身似浮云年似流，人间扰攘只宜休。老来已习青萝子，隐去应追白道猷。填入乱山宁计路，定看落叶始知秋。他时谷口人相遇，莫问裁诗谢五侯。\n"}
{"title": "木兰花慢·自崆峒麦熟", "industry": "宋代", "author": "刘辰翁", "content": "\n自崆峒麦熟，耕犊满、桔槔闲。笑吾党清谈，长衣櫑具，更进贤冠。仓皇庇公宇下，便秋风、江上不惊寒。雪夜入三城易，槐阴护一家难。东山。零雨几时还。领客竹林间。看满座空尊，轻裘缓带，绿鬓朱颜。风流一笑余事，定碑金、无恙庾家完。又赋南烹初食，明朝餐玉何山。\n"}
{"title": "发吴门", "industry": "元代", "author": "陈基", "content": "\n少壮不解武，衰老却从军。将相北出师，部伍各骏奔。伐鼓震城阙，树羽隐秋旻。水师歘龙骧，铁骑纷云屯。军容亦已肃，士气悉欲伸。载咏《东山》什，感激为逡巡。顾余麋鹿姿，辱参罴虎群。颓然介冑间，见此逢掖臣。微禄不逮养，匪材胡足珍。驱驰宠辱途，俯仰愧君亲。秋风吹海涛，落木满江津。去去勿踟蹰，浩歌天宇新。\n"}
{"title": "道路古事三首 其三", "industry": "明代", "author": "傅汝舟", "content": "\n秋气感长门，出门观列星。东井聚五纬，玄象岂非明。鸣鹤思晨集，冘晙迅宵征。徘徊白露下，伤我美人情。踽踽回空房，彼彗见西方。\n"}
{"title": "西苑诗十首 其十 平台", "industry": "明代", "author": "马汝骥", "content": "\n曲台通太乙，复道肃钩陈。虎旅归营久，龙光绕禁新。柏梁开日月，蓬阁接天人。汉帝崇文化，赓歌奉紫宸。\n"}
{"title": "丁未立春日读白乐天浩歌行不觉身年四十七", "industry": "宋代", "author": "蔡戡", "content": "\n不觉身年四十七，此身虽在鬓如霜。平生意气空摧索，老去功名付渺茫。愁里不知佳节至，尊前那复少年狂。梅花纸帐焚香坐，感旧伤怀泪两行。\n"}
{"title": "宫词", "industry": "宋代", "author": "张公庠", "content": "\n池北池南柳对黄，翠花游幸书初长。宫娥从驾知多少，十里朱轮半日香。\n"}
{"title": "汉武帝", "industry": "宋代", "author": "释智圆", "content": "\n酷矣秦皇灭，荒哉汉武还。将军封五利，神药访三山。重色为金屋，穷兵过玉关。岂知尧舜道，千古在人间。\n"}
{"title": "某人枉顾", "industry": "清代", "author": "戴梓", "content": "\n龙首寒森二月馀，客星忽照野人居。情高铁岭千寻雪，喜接兰江万里鱼。老眼惯从愁里倦，壮心聊向酒边除。向平已负当年约，五岳诗成好寄余。\n"}
{"title": "洛阳道中寄弟", "industry": "唐代", "author": "贾岛", "content": "\n趋走迫流年，惭经此路偏。密云埋二室，积雪度三川。\n\n生类梗萍泛，悲无金石坚。翻鸿有归翼，极目仰联翩。\n"}
{"title": "偈颂七十八首 其二十二", "industry": "宋代", "author": "释正觉", "content": "\n性觉妙明，本觉明妙。与太虚等量，与物情同道。应色应声，随听随眺。入三世而非去来，混万缘而无正倒。云日低时字雁横，夜蟾落处孤猿叫。\n"}
{"title": "圆通庵初雨睡起闻朱兼五侍御从平西谒桐城阁老归病书戏赠", "industry": "明代", "author": "王夫之", "content": "\n秋井拖阴柳色阑，疏云开碧整归鞍。梧桐新坠平津苑，鸂𪅙遥飞御史滩。愁里关山江北杳，尊前星汉粤天寒。棋枰应尽中原略，莫遣苍生属望难。\n"}
{"title": "卖花声 新燕", "industry": "近代", "author": "许宝蘅", "content": "\n春社又归来。无限楼台。蹁跹瘦影正徘徊。飞向雕梁栖不稳，费煞疑猜。风剪画梅开。绿绣间阶。去年今日异情怀。絮絮叨叨多少怨，人远天涯。\n"}
{"title": "鹿鸣宴席上诗二首奉送解元诸先辈 其二", "industry": "宋代", "author": "汪应辰", "content": "\n嘉宾式燕正炎曦，风自南来为解围。细听吹笙仍鼓瑟，即看结绶却登畿。清朝不用赍刀布，昼日偏宜著锦衣。太守自怜推不去，栈羊酾酒待还归。\n"}
{"title": "遣兴", "industry": "明代", "author": "张含", "content": "\n蒙舍秋风不作凉，少陵何咏洒衣裳。青青古树如张盖，熠熠流萤欲近床。城接银河通沆瀣，江连铁柱锁封疆。蟾光不蔽名山色，望里悠然见凤皇。\n"}
{"title": "游大梅护圣四首 其二", "industry": "宋代", "author": "舒亶", "content": "\n仙去人閒地转灵，蛟龙合处谷风生。谁知云雾千峰顶，长作青天霹雳声。\n"}
{"title": "颂古一○一首 其四十三", "industry": "宋代", "author": "释子淳", "content": "\n芳草漫漫岂变秋，牧童白牯恣优游。异中有路人难见，却谓骑牛不识牛。\n"}
{"title": "秋怀 其四", "industry": "清代", "author": "多隆阿", "content": "\n一林黄叶系诗魂，缓步苔阶踏绿痕。水降深秋犹泛藻，烟凝薄暮渐偎村。敢誇玉尺能量物，欲觅金环待报恩。萧瑟西风撩乱起，纷纷落叶打柴门。\n"}
{"title": "钦慈皇后挽辞 其三", "industry": "宋代", "author": "黄裳", "content": "\n已传龙德与承休，果在丹台不可留。新册却埋千古玉，旧恩重起六宫秋。尊开围步松云远，荣到支陵雨露忧。三十六宫休说恨，谁知先作裕陵游。\n"}
{"title": "浣溪沙 立春日喜晴", "industry": "近代", "author": "俞平伯", "content": "\n昨夜风恬梦不惊。今朝初日上帘旌。半庭残雪映微明。渐觉敝裘堪煖客，却看寒鸟又呼晴。匆匆春意隔年生。\n"}
{"title": "疏影六首 其一", "industry": "清代", "author": "蒋敦复", "content": "\n黄花瘦矣。卷西风一桁，和梦吹起。庭院深深，挂在月明，谁家今夜秋思。明河不隔玲珑望，怕瞒了、双星密誓。曳缟衣、荡冷琉璃，滴碎凤绡清泪。疑向瑶台路入，把珍珠晓揭，尚带霞气。十二琼扉，瞥见横波，刚近日高梳洗。非烟非雾情无着，浑织就、鸳愁如水。待燕归、诉与相思，越恁翠沈沈地。\n"}
{"title": "南剑值雪", "industry": "宋代", "author": "陈宓", "content": "\n一夜茅檐冻雨声，晓来千岫照人明。真同煮海盐花瑞，不见因风柳絮轻。游子不愁衣短薄，农夫剩喜岁丰成。竹篱草舍犹堪赏，况映镡津一水清。\n"}
{"title": "次韵子绍送春七绝 其一", "industry": "宋代", "author": "周紫芝", "content": "\n混沌七窍凿，可恨倏与忽。人生寒暑间，万古长出没。\n"}
{"title": "四月二十七日同蒋同年湘南熊鹾尹松之陈明经凤孙小集江亭醉后次蒋君原韵四章书壁 其一", "industry": "清代", "author": "姚燮", "content": "\n蓬莱相对玉峰高，酒阵筵翻三峡涛。帝极星辰森象纬，天钧日月转鸿陶。太平身世真宜醉，草野文章亦自豪。几辈正声参雅颂，未惭仙骨冠花曹。\n"}
{"title": "芭蕉美人", "industry": "明代", "author": "夏寅", "content": "\n晓妆才罢思徘徊，罗袜轻移步绿苔。试向芭蕉问春信，一缄芳札为谁开？\n"}
{"title": "初六夜月", "industry": "明代", "author": "苏福", "content": "\n烛笼西坠敛馀红，谁把新镰挂晓空。此际莫嫌光彩少，也堪邀客酒盈钟。\n"}
{"title": "暮春郊园雨霁", "industry": "宋代", "author": "赵湘", "content": "\n郊园春已暮，霁色射疏篱。地静苔过竹，沙清树入池。野人来尽日，山鸟话多时。偶傍松窗立，微风动七丝。\n"}
{"title": "重阳后一日集黄景瞻咏柱堂订初冬西村探梅", "industry": "明代", "author": "梁以壮", "content": "\n昨朝雨阻龙山兴，还订西村踏雪同。入冷画图云始淡，寻春消息梦先通。半生乐事閒园外，一片幽心野水东。不用抚琴聊寄意，美人将在月明中。\n"}
{"title": "王提刑挽词", "industry": "宋代", "author": "楼钥", "content": "\n籍甚青箱学，醇乎赤子心。片言皆可复，一伪不容侵。处事几游刃，论交欲断金。诸郎传素业，桂子看成林。\n"}
{"title": "对菊四首 其一", "industry": "宋代", "author": "郑思肖", "content": "\n天风吹古秋，独立殿寒馥。我父昔爱之，终身不忘菊。\n"}
{"title": "雪花", "industry": "宋代", "author": "仇远", "content": "\n仙人初剪水，欲下复迟迟。半夜忽自落，东风竟不知。无香黏客袖，有意补春枝。却忆江南柳，飘绵送子时。\n"}
{"title": "次韵徐立之朝议除夜无酒二首 其一", "industry": "宋代", "author": "刘一止", "content": "\n功名本是误成蝇，伎俩何劳更镂冰。竹屋纸窗风撼幕，可怜挑尽读书灯。\n"}
{"title": "舶使王会溪太守赵见泰九日领客枉顾山中赋采菊东篱下悠然见南山韵十首 其五", "industry": "宋代", "author": "蒲寿宬", "content": "\n白露零高寒，西风满原野。浊酒欢重持，黄花笑盈把。诗句斐莫裁，秋容浩难写。岂为今日娱，逢之百世下。\n"}
{"title": "湖边", "industry": "宋代", "author": "胡仲弓", "content": "\n湖边春色浓於酒，醉尽东西南北人。独有诗翁清到底，一生醒眼看青春。\n"}
{"title": "句 其一", "industry": "宋代", "author": "关注", "content": "\n钟声互起东西寺，灯火遥分远近村。\n"}
{"title": "夜中偶弄笔，忽忆旧事，寄薛 其二", "industry": "当代", "author": "卢青山", "content": "\n老兄自别依然好？渐觉吾身鲍肆鱼。连夜不妨千遍梦，一年能得几回书。清泥雨打荒荷影，浊水人归冷月居。我在云溪无别事，两裁心破付邮舆。\n"}
{"title": "论语绝句 其七十九", "industry": "宋代", "author": "张九成", "content": "\n谦抑从来不务争，于人唯恐失其情。若于礼义愆违处，安得区区学面朋。\n"}
{"title": "望凌烟阁", "industry": "唐代", "author": "刘公兴", "content": "\n画阁凌虚搆，遥瞻在九天。丹楹崇壮丽，素壁绘勋贤。霭霭浮元气，亭亭出瑞烟。近看分百辟，远揖误群仙。图列青云外，仪刑紫禁前。望中空霁景，骧首几留连。\n"}
{"title": "三塔渰圩下二首", "industry": "宋代", "author": "岳珂", "content": "\n暑风空战荻萧萧，尽日舟行淖没腰。曾见决堤嵦漏，未闻涸辙纵鳅跳。成渠致利今无郑，具备先时古有尧。安得圩图比安上，忧时如侠奏清朝。\n"}
{"title": "棹歌九章寄彭鹤林 其六", "industry": "宋代", "author": "白玉蟾", "content": "\n朝吸西风餐，夜弄明月舞。万顷碧琉璃，下有玉清府。\n"}
{"title": "朝饥食齑面甚美戏作", "industry": "宋代", "author": "陆游", "content": "\n一杯齑餺飥，老子腹膨脝。坐拥茅檐日，山茶未用烹。\n"}
{"title": "俞比部拿舟迹予过浒墅同陟慧山投诗见赠辄尔倚答", "industry": "明代", "author": "王世贞", "content": "\n第许同舟在，何论倾盖迟。久知饶节槩，况尔吐心期。水作弦中语，山为画里诗。莫疑深缱绻，眼底待看谁。\n"}
{"title": "云安玉虚观南轩感事偶书五首", "industry": "宋代", "author": "杜柬之", "content": "\n二仪鼓炉鞴，四山塞气烟。岂惟草木焦，坐恐土石然。巴峡再不登，逡巡又无年。流殍竟何归，卒死填沟渊。哆吻魏佛貍，积粟窥淮堧。侥幸一水旱，乘饥扰吾边。小人不及夕，妄忧杞国天。敢谓赫赫楚，而无蔿贾贤。\n"}
{"title": "浣溪沙 普陀化雨学校前观海，得海水忘机潮撼岸七字。归后足成此调，即以题校长宽融师题名册", "industry": "清代", "author": "杨玉衔", "content": "\n佛狗生来性本同。缁衣无那染尘红。惊人赖有一声钟。海水忘机潮撼岸，虚空无滓夜生风。沈吟羲易警悾憧。\n"}
{"title": "摸鱼儿", "industry": "元代", "author": "王恽", "content": "\n望都门、满山晴雪，匆匆君又西去。当时汉将征西幕，气压瘴江烟雨。还自许。尽虎穴雄深，万里班超举。燕台再过。甚牢落高情，霜风偃薄，似厌貂裘土。弦歌事、正尔邯郸故步。功名从此轩翥。一麾回首甘陵树，千室正歌来暮。须记取。拊麾外催科，未碍阳城古。征鞍莫驻。趁渭北春天，升堂拜慰，捧檄为亲舞。\n"}
{"title": "楚中送僧还嵋山隐居", "industry": "明代", "author": "宋登春", "content": "\n半偈曾闻法，虚空无住心。楚云飞锡去，巴水渡杯深。一室寄何处，千峰独可寻。有身缘未子，此别且长唫。\n"}
{"title": "送魏德源守普慈二首", "industry": "宋代", "author": "李流谦", "content": "\n东梓名州最普州，蟆颐相望气横秋。青衿胄子迎高朕，竹马儿童识细侯。只有爱民心尚在，可能忧国泪空流。摩挲疲瘵无多事，绿野家家剑换牛。\n"}
{"title": "残年书事", "industry": "明代", "author": "魏时敏", "content": "\n林泉深处足烟霞，流水寒云八九家。江客帆樯悬网罟，野人篱落带桑麻。案头墨迹儿临帖，灯下车声妇络纱。待到春风二三月，石垆敲火试新茶。\n"}
{"title": "公实作暴雨诗次其韵", "industry": "宋代", "author": "洪炎", "content": "\n民生惟播殖，天意在农深。一夜盆倾雨，千家粒食心。知时占聚蚁，催种有鸣禽。喜是田间语，青青刺水针。\n"}
{"title": "念奴娇", "industry": "宋代", "author": "刘一止", "content": "\n故山秋晚，叹萧萧华发，霜林同色。崖谷题诗追旧赏，往往苍苔绿壁。二士权奇，一翁衰病，努力攀筇屐。佛香吹过，了知境是空寂。\n\n别后风月佳时，拄颐何事，想东林遥碧。小砑蛮笺惊秀句，天巧何曾雕刻。倚马雄才，凌云逸气，路觉丹霄直。三千牍就，看君归奏文石。\n"}
{"title": "八月二十三日即事 其二", "industry": "清代", "author": "孙元衡", "content": "\n一之为甚其堪再，风鹤传闻处处疑。飞鼠断猿龟食蟒，那凭冠履定崇卑。\n"}
{"title": "送僧之太白", "industry": "宋代", "author": "释居简", "content": "\n下凌霄渡浙江涛，雪辊涛头怒弗消。试看虎跑泉上碧，一沤不作自全潮。\n"}
{"title": "早朝六首 其六", "industry": "明代", "author": "江源", "content": "\n天仗霄严建羽旄，蓬莱正殿压云鳌。旌旗日暖龙蛇动，黄道天开紫极高。瑞气迥浮青玉案，日华摇动郁金袍。侍臣此日沾恩赐，敷奏明时岂惮劳。\n"}
{"title": "失鹭鸶", "industry": "唐代", "author": "郑谷", "content": "\n野格由来倦小池，惊飞却下碧江涯。\n\n月昏风急何处宿，秋岸萧萧黄苇枝。\n"}
{"title": "苏州十咏其五·阊门", "industry": "宋代", "author": "范仲淹", "content": "\n吴门耸阊阖，迎送每跻攀。一水帝乡路，片云师子山。落鸿渔钓外，斜柳别离间。白傅归休处，盘桓几厚颜。\n"}
{"title": "减字木兰花 其十九 三生", "industry": "当代", "author": "崔荣江", "content": "\n三生铭石，未及春深浑不识。便忆些微，也并残红两劫灰。华年剩少，杜宇凄声啼到老。往事如弦，每怕伤心不忍弹。\n"}
{"title": "杂感三首", "industry": "明代", "author": "张煌言", "content": "\n平陵畴昔富梧桐，闻说樵苏树已童；华表亦含千载恨，空传鹤梦到江东。\n"}
{"title": "山中书事", "industry": "宋代", "author": "赵鼎", "content": "\n心远身闲眼界清，潇然回首万缘轻。更将满耳是非语，换作松风溪水声。\n"}
{"title": "题李遵道古木新篁", "industry": "元代", "author": "于立", "content": "\n山中昔日藏书处，无数珊瑚并石根。海上樵夫都不识，断云苍藓长秋痕。\n"}
{"title": "宿灵岩", "industry": "宋代", "author": "张揆", "content": "\n再见祇园树，流光二十年。依然山水地，况是雪霜天。阁影移寒日，钟声出暝烟。微官苦奔走，一宿亦前缘。\n"}
{"title": "读史", "industry": "明代", "author": "屈大均", "content": "\n可惜纵横客，尊周计莫陈。鲁连如不死，天下岂为秦。\n"}
{"title": "爱玉女洞中水，既致两瓶，恐後复取而为使者", "industry": "宋代", "author": "苏轼", "content": "\n欺谩久成俗，关市有契繻。谁知南山下，取水亦置符。古人辨淄渑，皎若鹤与凫。吾今既谢此，但视符有无。常恐汲水人，智出符之余。多防竟无及，弃置为长吁。\n"}
{"title": "圣寿閤端午帖子 其三", "industry": "宋代", "author": "许及之", "content": "\n驾言康寿殿中来，排备凉亭与月台。此去天中才半月，从今日日要花开。\n"}
{"title": "天重山中夜坐次韵", "industry": "清代", "author": "本奫", "content": "\n更阑不禁冷烟浮，竹磴松亭倩客游。最爱碧池明月下，霜鸿写出一天秋。\n"}
{"title": "月夜楼居", "industry": "宋代", "author": "韩淲", "content": "\n瀰漫寒气月微明，近觉风声远市声。不恨浮沉人海底，楼居閒自得心清。\n"}
{"title": "元夕偶成", "industry": "宋代", "author": "苏籀", "content": "\n里唱涂讴铙吹轰，软尘梁苑记前生。宝珠穿蚁嬉游肆，莲蕊然犀不夜城。透碗灯繁人昼绣，隔罗光醖酒渑清。春娃环舞云阶隘，邦媛鲜妆月地行。\n"}
{"title": "大藤峡", "industry": "宋代", "author": "曾几", "content": "\n一洗干戈眼，舟穿乱石间。不因深避地，何得饱看山。江溃重围急，天横一线悭。人言三峡险，此路足追攀。\n"}
{"title": "和戴子堡中八咏 其八 观鱼", "industry": "明代", "author": "释函可", "content": "\n子岂知鱼乐，过河泣欲枯。未能忘浩荡，暂可免罾罛。夜静芦花白，天寒野艇孤。愿随风雨去，清梦到江湖。\n"}
{"title": "偈四首 其四", "industry": "宋代", "author": "释师体", "content": "\n依稀苕帚柄，髣髴赤斑蛇。棒下无生忍，临机不识爷。\n"}
{"title": "送冯贯道赴行在二首", "industry": "宋代", "author": "冯时行", "content": "\n儒雅风流总不如，蒸髦久合下旌车。黄堂报政瓜初及，宣室倾贤席已虚。楚树迎船春去尽，吴莲傍桨雨收余。留连物色题诗裹，健步传呼有峻除。\n"}
{"title": "浣溪纱", "industry": "清代", "author": "杨芳灿", "content": "\n残月窥人画阁空。碧纱网户小帘栊。相思人在峭寒中。衾角泪淹愁有迹，枕函香冷梦无踪。一声寒雁五更风。\n"}
{"title": "彭城道中", "industry": "明代", "author": "李时行", "content": "\n秣马肃徒侣，晨征越郊邑。林莽何萧条，飒飒阴风集。云是古战场，杀气馀惨恻。伊昔楚汉交，两雄正相厄。亘野捲旌麾，摩空耀戈戟。朱火赫以飞，白龙自奔匿。恃力亦何为，斗智终靡益。英雄等物化，劳劳竟陈迹。空嗟耕陇间，黄沙乱白骨。\n"}
{"title": "兰阳杂咏八首", "industry": "清代", "author": "董正官", "content": "\n百里民番错杂居，耕三耕一复何馀。荒坑试种人拼兽，浮埔经秋佃变渔。锄力丁男宜体恤，戈声甲仗戒粉挐。纵存地角无多隙，案吏犹谈报垦书。\n"}
{"title": "夜雨歇怀渊才邦基", "industry": "宋代", "author": "释德洪", "content": "\n剧笑无因见秀眉，劳生会合恨难期。永怀京国旧游处，伏枕梦魂初破时。战叶萧萧山雨后，绕床唧唧草虫悲。明年定复西归去，船尾何妨载我随。\n"}
{"title": "秋郊晓兴", "industry": "宋代", "author": "王庭圭", "content": "\n玉露三秋夜，银河八月凉。山虚响相答，江静练浮光。雨足园蔬茂，年丰稻穟长。不忧群雀噪，鸣凤在朝阳。\n"}
{"title": "题墨梅寄陕西巡抚王都宪表伦年兄", "industry": "明代", "author": "程敏政", "content": "\n暗香飞沁墨池深，几日春回万玉林。喜报陇头消息好，一枝先寄岁寒心。\n"}
{"title": "闲居感怀（九首）", "industry": "明代", "author": "方孝孺", "content": "\n乘时功易立，处下事少成。君看萧曹才，岂若鲁两生。贤豪志大业，举措流俗惊。循循刀笔间，固足为公卿。¤\n"}
{"title": "和友人中秋", "industry": "宋代", "author": "张嵲", "content": "\n秋来未省举杯频，却扫空山绝众宾。寂历平林方陨叶，扶疏丹桂独生香。天高地迥轮当午，露白星稀夜向晨。闻道开樽成浪语，不妨聊作独醒人。\n"}
{"title": "丁酉夏余应安徽省文史研究馆之聘，寄居岳西县垣，夜不成寐，起读杜工部诗，感而赋此 其二", "industry": "近代", "author": "刘凤梧", "content": "\n漫道金闺射策伦，可堪贫病老夷门。管宁皂帽无尘垢，司马青衫剩泪痕。争羡万花开有艳，独怜丛菊噤无言。此身愿化辽东鹤，夜夜思归有梦魂。\n"}
{"title": "李季允作吞云楼索诗和总漕韵答之", "industry": "宋代", "author": "魏了翁", "content": "\n栅新飞观走狐嗥，楼鹤洲鹦贺此遭。整暇旌旗登巀页，奔波舟楫笑嗷嘈。宅中平后规摹拓，烛理明时运量高。须信是间天地似，词人云梦特秋毫。\n"}
{"title": "中秋望月", "industry": "明代", "author": "李时勉", "content": "\n共道中秋月，辉辉向壁端。预愁夜不见，故向此时看。桂影才欲转，露华已自寒。那能如旧日，欢赏到更阑。\n"}
{"title": "岳麓书院舍菜礼成", "industry": "元代", "author": "卢挚", "content": "\n谁谓衡山高？景行思齐而。谁谓衡麓近？大路莫致之。衡高麓云邈，洙泗不在兹。远臣礼乐光，吉月春阳时。原隰遂咨度，于彼湘之湄。薄言采芹藻，多士乐且仪。酌彼百泉水，憩我驷牡驰。我将布惠泽，我将迪民彝。我将歌《白驹》，爰求硕人遗。爰求硕人遗，空谷夫何为。南山有楩楠，北山有桐椅。谁谓衡山高？衡麓乃所基。\n"}
{"title": "西湖春日壮游即事 其十二", "industry": "元代", "author": "马臻", "content": "\n园丁花木巧杯棬，万紫千红簇绮筵。折得青梅小如豆，献来还索赏金钱。\n"}
{"title": "清风亭", "industry": "明代", "author": "邓云霄", "content": "\n夜来坐虚亭，蘋末微风起。金波摇素练，江上月千里。何处采莲归，歌声传渌水。更有扁舟人，濯足月明里。茶烟飞一缕，知是天随子。\n"}
{"title": "鹦鹉洲吊古", "industry": "清代", "author": "陈学泗", "content": "\n侧身天地竟何之，记室才高数独奇。愤到《渔阳》聊骂坐，狂来北海任呼儿。一抔已没蛟龙窟，千古谁怜《鹦鹉词》？欲采江蓠迷处所，暮烟洲渚水瀰瀰。\n"}
{"title": "走别张文峙、杜于皇、苍略，因登鸡鸣山", "industry": "清代", "author": "阎修龄", "content": "\n雪里人归急，踟蹰别友生。冲风寻钓港，匹马向台城。庙阙非前代，山川叹远征。太平堤柳在，萧飒不胜情。\n"}
{"title": "病项", "industry": "明代", "author": "吴宽", "content": "\n人生自召百一病，伤彼六欲兼七情。我今有病出偶尔，开口欲说难为名。幸非寒战与潮热，一痛却使心怦怦。籧篨戚施古人疾，二者一旦来相婴。执书未暇矻矻坐，伏枕顿作咿咿声。千钧重负未容释，更觉肩背遭笞榜。董宣不屈汉公主，徐积已见胡先生。昨朝向人忽作别，即欲回顾仍前行。昂头莫肯少轻诺，侧目欲就多欢迎。我生由来泛掘强，只今见者尤加惊。独鹤引吭频饮啄，大鸡盛气相喧争。嗟吁元首本无恙，股肱何不思扶倾。端愁蔓延入骨髓，此病始知为匪轻。轩岐医经动盈卷，不识何药堪煎烹。莫如闭户学导引，动荡血脉方和平。未能痛定得思痛，把笔遣闷诗先成。\n"}
{"title": "挽刘宗文处士", "industry": "明代", "author": "童轩", "content": "\n平生高行世应闻，吴下衣冠又失君。范氏有田惟种义，孟尝无客不能文。青山旧业苔应没，华表新阡日欲曛。歌断楚骚招不起，寒云空掩竹间坟。\n"}
{"title": "玉堂春", "industry": "宋代", "author": "晏殊", "content": "\n后园春早。残雪尚濛烟草。数树寒梅，欲绽香英。小妹无端、折尽钗头朵，满把金尊细细倾。\n\n忆得往年同伴，沈吟无限情。恼乱东风、莫便吹零落，惜取芳菲眼下明。\n"}
{"title": "登金山寺四首 其三", "industry": "明代", "author": "张萱", "content": "\n照水烟鬟矗，凌波玉笋孤。更疑北海若，擎出碧珊瑚。日落蛟龙立，天高鹤鹳呼。钟鸣僧不语，寒色满菰蒲。\n"}
{"title": "酬张大诚然天津见寄即用原韵", "industry": "清代", "author": "周嘉猷", "content": "\n我似栖林鸟，君如破浪船。此间春又老，何地月重圆。客梦依乡井，离愁入旧年。清樽话畴昔，期在五云边。\n"}
{"title": "颂古三十一首 其十九", "industry": "宋代", "author": "释原妙", "content": "\n飒飒秋风满院凉，芬芳篱菊半经霜。可怜不遇攀花手，狼籍枝头多少香。\n"}
{"title": "娥眉山", "industry": "明代", "author": "温裕", "content": "\n巍然山势号娥眉，胜概天生景物奇。花木芳菲三月节，烟霞缭绕九秋时。前山寺毁无佳趣，落日岩空有断碑。几度凭高成独眺，长歌一曲起遐思。\n"}
{"title": "郊庙歌辞·享章怀太子庙乐章·登歌酌鬯", "industry": "隋代", "author": "", "content": "\n忠孝本著，羽翼先成。寝门昭德，驰道为程。币帛有典，容卫无声。司存既肃，庙享惟清。\n"}
{"title": "舟中怀都门故人诗三十绝句 其十七", "industry": "清代", "author": "姚燮", "content": "\n料理词笺共药铛，碧苔小院极疏凉。可堪病影秋烟弱，尚撷桐花梦紫郎。\n"}
{"title": "初春夜酌樗庵处士书斋", "industry": "明代", "author": "谢榛", "content": "\n客子灯前酒，梅花雪后天。不须横玉笛，春意满山川。\n"}
{"title": "平石村换小船入宜章夜宿牛矢岩", "industry": "明代", "author": "庞嵩", "content": "\n平石舟更小，君莫嫌局促。但得心宇宽，山川尽可目。分流入宜章，溪小丛且曲。舟人行亦劳，聊借石岩宿。\n"}
{"title": "渔家", "industry": "宋代", "author": "黄庶", "content": "\n插屋数竿网，穿篱几尺船。水乡菱芡足，不著免租钱。\n"}
{"title": "为陈巨锁先生题七岩山魏齐造像", "industry": "当代", "author": "陈永正", "content": "\n慧光难照雾长迷，夏屋犹闻代马嘶。谁向路旁怀片玉，仁崩义堕感磨笄。\n"}
{"title": "念奴娇（九日）", "industry": "宋代", "author": "袁去华", "content": "\n一番雨过一番凉，秋入苍崖青壁。昼日多阴，还又是、重九飘零江国。瘦水鳞鳞，长烟袅袅，枫叶千林赤。南山入望，为谁依旧佳色。\n\n随分绿酒黄花，联镳飞盖，总龙山豪客。人世高歌狂笑外，扰扰于身何得。短发萧萧，风吹乌帽，醉里从＿侧。明年虽健，未知何处相忆。\n"}
{"title": "又一首", "industry": "宋代", "author": "刘克庄", "content": "\n流辈多凋谢，君侯独典刑。德公耆旧传，子野老人星。宦路羞由径，家山顶卜茔。何须更封树，手种万松青。\n"}
{"title": "颂古三十首 其十五", "industry": "宋代", "author": "释怀深", "content": "\n父子相逢臭味同，龙泉宝剑再磨砻。要明马祖当年喝，大地山河尽耳聋。\n"}
{"title": "答栾弘诗", "industry": "魏晋", "author": "傅咸", "content": "\n钜平作宰，是贵是钦。弓旌仍招，嘉命胥寻。鸾凤养仪，戢翼幽林。未附雅调，以和韶音。钜平遐逝，厉志弥深。肃肃京司，清风裁迈。乃延群彦，龙集凤会。亦既斯降，万里有赖。声发响应，好结倾盖。\n"}
{"title": "寄陆太守 其二", "industry": "明代", "author": "屈大均", "content": "\n谢公为郡日，数上会稽山。坐啸君无事，丹霞亦往还。文章奋禅藻，氛祲息台关。一道飞泉水，无生说未閒。\n"}
{"title": "和程公辟游宿猿洞二首", "industry": "宋代", "author": "陈襄", "content": "\n几年营此草堂栖，施饰名园百卉齐。曾学子真耕谷口，今容摩什老山西。龙台日上千峰出，雁塔云生一径迷。知有岭猿犹在否，使君高卧莫教啼。\n"}
{"title": "次宣甫用转庵韵赋惜春怀转庵", "industry": "宋代", "author": "许及之", "content": "\n气合桑舆友，才推屈宋衙。留春无上策，作意惜残花。葭倚终惭玉，蓬生正倚麻。陶溪人远室，漳浦客思家。\n"}
{"title": "望泰山", "industry": "明代", "author": "李裕", "content": "\n五岳宗泰岱，诚哉独峥嵘。迢遥亘千里，磅礴分徐青。戟列群峰出，翠压危石层。扰扰苦行役，望之幽兴生。安得跻绝顶，举手擎苍冥。\n"}
{"title": "对菊绝句 其一", "industry": "明代", "author": "陈子壮", "content": "\n为园蔓棘固须裁，霎眼新花亦可哀。烂漫寒丛将一月，残英犹自照深杯。\n"}
{"title": "自合江亭过渡观赵穆仲园亭", "industry": "宋代", "author": "何耕", "content": "\n唤舟芳草渡，击马绿杨阴。步入莓苔径，门开花竹林。王孙随牒远，婺女隐云深。想见西南望，悠悠空赏心。\n"}
{"title": "次胡伯仁韵", "industry": "宋代", "author": "裘万顷", "content": "\n山长飞鸟急，江阔去帆微。唱晚几渔笛，凭高一钓矶。从君濯冰雪，满袖得珠玑。三叹不能已，归来吟夕晖。\n"}
{"title": "米元章墨迹歌，为张明经作", "industry": "清代", "author": "陈肇兴", "content": "\n宝晋行书世寡偶，挥毫落纸云烟走。真迹长留天地间，玉匣珍藏重鼎卣。下书元祐戊辰年，上书古诗三五首。盈笺满幅势槎拿，字字精神何抖擞！锋铓微露姿致生，出入二王变欧、柳。譬如老将练奇兵，长戈短弩屹相受；又如狮子搏狐兔，毛爪森张声怒吼。世间石刻重描摹，传者十失其八九。得此尺幅墨生光，真赝从兹堪晰剖。毋乃上帝爱颠书，鬼物神工互相守。不然相距七百有馀载，宋家台树归乌有！一十八叶乌丝笺，蟫餐蠹蚀亦应朽。那得绵延四代间，法物留传等琼玖。当时庆历诸名公，纷纷姓氏跋其后。一字千金价匪高，临摹直不数蝌蚪。一朝零落随变衰，婉转终归浪子手。田园荡尽绮罗空，携来市上图糊口。岳珂已死华亭没，世远年湮见者狃。我从君斋借一观，心摹手搥目瞪久。归来画肚十回思，胜事惊誇示朋友。自惭好古困家贫，遇古不购古应咎。长歌一曲表恂忱，寄语斯人莫尘垢。片纸文字足千秋，此是吾儒无量寿。\n"}
{"title": "雨后阮集之招同林六长徐介白程荩臣集咏怀堂分得八庚 其一", "industry": "明代", "author": "李云龙", "content": "\n芳林带馀润，满院绿阴生。为听流莺啭，弥深求友情。烧灯过午夜，把酒话生平。醉向歌儿道，毋轻唱渭城。\n"}
{"title": "书宋史密都统", "industry": "清代", "author": "蒋葆元", "content": "\n抚州城外进贤坪，上将星摇惨淡明。赴死敌犹称壮士，捐生节岂愧完人。忠臣儿痛市行乞，都统子听人问名。铸铁难消开阃罪，江潮怒作不平鸣。\n"}
{"title": "过长桥书所见", "industry": "元代", "author": "曹伯启", "content": "\n柳如青帜导姑苏，桥若垂虹饮太湖。渺渺天光接波浪，凄凄秋色上菰蒲。行囊只剩新诗稿，身世端如古画图。独倚危栏追往事，雁衔霜信下平芜。\n"}
{"title": "山居十首 其一", "industry": "元代", "author": "明本", "content": "\n胸中何爱复何憎，自愧人前百不能。旋拾断云修破衲，高攀危磴阁枯藤。千峰环绕半间屋，万境空閒一个僧。除此现成公案外，且无佛法继传灯。\n"}
{"title": "寄倪隐君元镇", "industry": "明代", "author": "高启", "content": "\n名落人间四十年，绿蓑细雨自江天。寒池蕉雪诗人画，午榻茶烟病叟禅。四面荒山高阁外，两株疏柳旧庄前。相思不及鸥飞去，空恨风波滞酒船。\n"}
{"title": "晚春", "industry": "宋代", "author": "卫宗武", "content": "\n飞花迷柳岸，小叶贴荷塘。冉冉年增老，匆匆春去忙。候禽喧巧哢，进驻卉逗余香。尽日敲吟字，诗悭类括囊。\n"}
{"title": "四月莅部事", "industry": "明代", "author": "卢宁", "content": "\n孟月康辰正，司农载启符。案行承八座，财用计三都。营宿虚昏舍，妖氛净海嵎。玺书随凤历，蠲复动吴歈。\n"}
{"title": "送刘参议赴广东", "industry": "明代", "author": "杨士奇", "content": "\n二十馀年联近侍，挥毫常在凤凰池。每怜分署疏欢聚，况及逢春又别离。满地绿阴榕树合，绕檐红颗荔枝垂。时平画省多公暇，预想清吟续隐之。\n"}
{"title": "游齐山寺", "industry": "宋代", "author": "苏元鼎", "content": "\n秋浦齐山寺，峰峦楚楚长。岩根堆雁塔，溪角架虹梁。雨过闻幽磬，云开见上方。苔侵石磴滑，花拥洞门香。禅客探玄切，骚人觅句忙。汲泉寒井废，观郡古楼荒。白鸟巢危树，孤猿叫断冈。碑珉黄阁相，诗板紫薇郎。踪迹依稀在，文章大半亡。登临正吟赏，惆怅见斜阳。\n"}
{"title": "澹山岩", "industry": "宋代", "author": "乐咸", "content": "\n门开岩底洞沈沈，窦乳云泉矢路深。香石峭峰千载异，龙潭幽穴四时阴。僧居筑室随高下，客到留小见古今。南出零陵一舍地，清潇堤上好追寻。\n"}
{"title": "和经仲春日即事 其二", "industry": "宋代", "author": "吴芾", "content": "\n策杖郊原信步行，沙边春水半涵清。花开旧树香仍在，燕葺破巢功未成。世路十年尘土面，春风万里鼓鼙声。从今准拟开怀去，到手荷杯莫厌倾。\n"}
{"title": "伯元明府招集小桃源 其一", "industry": "明代", "author": "韩日缵", "content": "\n朱绂宁堪恋，青山此卜居。一辞彭泽宰，遂拟武陵渔。洞口桃迷径，门前柳拂车。羡兄清境惬，吾亦欲焚鱼。\n"}
{"title": "扬州慢 申江夜发，依白石韵", "industry": "近代", "author": "刘鹏年", "content": "\n黄浦灯骄，素衣尘黯，飙轮远送归程。望大江南北，正一抹天青。怅风景、未殊前度，清谈误国，御侮无兵。酿千秋奇耻，降幡高挂长城。岳王何在，诵遗词、鬼泣神惊。吊故国山河，中原豪杰，一例伤情。谁共中流击楫，波涛犹作鼓鼙声。抚茫茫身世，凭栏一啸风生。\n"}
{"title": "伯氏自吴门来辇下再宿即别", "industry": "宋代", "author": "武衍", "content": "\n把酒论新事，移床问故山。桑麻云已长，亲戚喜相安。断雁江湖外，驰心梦寐间。两年三度别，此别觉尤难。\n"}
{"title": "入彭城馆诗", "industry": "南北朝", "author": "庾信", "content": "\n襄君前建国。项氏昔棱威。鶃飞伤楚战。鸡鸣悲汉围。年代殊氓俗。风云更盛衰。水流浮磬动。山喧双翟飞。夏余花欲尽。秋近燕将稀。槐庭垂绿穗。莲浦落红衣。徒知日云暮。不见舞雩归。\n"}
{"title": "行香子 前题 人力车", "industry": "清代", "author": "姚华", "content": "\n大道尘沙。小道枒槎。何如曲径狭斜。千条路熟，两足风挐。怎聚如鸠，争如骛，怒如蛙。休说乘人，休比浮家。快时应也马蹄差。微乎虮虱，道亦龙蛇。记李膺门，专诸巷，邵平瓜。\n"}
{"title": "次韵吴僧魁一山十绝", "industry": "宋代", "author": "方回", "content": "\n东南衲子密如云，何限参寥与惠勤。泉下欧苏今不作，伽佗只夜乱纷纷。\n"}
{"title": "故河南尹岐国公赠工部尚书苏公挽歌二首", "industry": "唐代", "author": "岑参", "content": "\n河尹恩荣旧，尚书宠赠新。一门传画戟，几世驾朱轮。\n\n夜色何时晓，泉台不复春。唯馀朝服在，金印已生尘。\n\n白日扃泉户，青春掩夜台。旧堂阶草长，空院砌花开。\n\n山晚铭旌去，郊寒骑吹回。三川难可见，应惜庾公才。\n"}
{"title": "避俗", "industry": "明代", "author": "孙一元", "content": "\n避俗年来学养慵，惟怜猿鹤日相从。閒看流水孤筇往，偶与归樵一径逢。老去形骸无长物，清留门户有高松。空教使者求颜阖，知入云山第几峰。\n"}
{"title": "杂咏三首", "industry": "宋代", "author": "宋祁", "content": "\n有客款我庐，念我衰暮齿。自言上真书，有药名不死。黄金乃能化，白发安足治。谓我刀圭馀，已足度年纪。驱还扶桑面，黄昏付蒙汜。主人诡谢客，吾生本尘滓。少来诵诗书，不识怪神理。惊闻河汉言，浩然弗知涘。今也病未能，异日从吾子。\n"}
{"title": "百字令 寿大司寇宋公", "industry": "清代", "author": "徐釚", "content": "\n尚书红杏，念隃麋醉染，双鬟争羡。宣武门东开邸第，疏柳两行葱茜。女乐生徒，碡簪珠履，夜夜张灯宴。鹦哥能说，雕梁又来双燕。追忆报法霜严，青蒲白简，岳耸延英殿。帝曰皋陶惟汝弼，草绿园扉都遍。萧相功高，于公门大早，筑沙堤换。回头笑问，梅华赋是公擅。\n"}
{"title": "寿徐老翁", "industry": "明代", "author": "郑文康", "content": "\n年登七十无老态，岁岁寿星光射秋。王母蟠桃不须献，醉呼方朔自来偷。\n"}
{"title": "围炉分题得书屏", "industry": "宋代", "author": "彭汝砺", "content": "\n巧制方还曲，黄编卷复舒。废兴千古意，穷达一屏书。光素侵残雪，尘埃拂蠹鱼。粗官久不用，慎勿怨相疏。\n"}
{"title": "缘识", "industry": "宋代", "author": "宋太宗", "content": "\n蛮夷未必尽无知，上圣功成亦化之。大道须归真见性，灰心达善即为师。\n"}
{"title": "题真源宫", "industry": "宋代", "author": "方千里", "content": "\n万岁丹霞府，千函蕊笈书。时时瞻绛节，往往下云车。近与刚风接，高连上帝居。登前望南岳，清跸彻空虚。\n"}
{"title": "秋洞宿", "industry": "唐代", "author": "施肩吾", "content": "\n夜深秋洞里，风雨报龙归。何事触人睡，不教胡蝶飞。\n"}
{"title": "过雷阳有怀永年相仓使奉寄二绝 其二", "industry": "明代", "author": "刘崧", "content": "\n钦廉西望路悠悠，海角亭中足胜游。圣化只今无远迩，岭南风土是中州。\n"}
{"title": "和徐季功舒蕲道中二十首", "industry": "宋代", "author": "王之道", "content": "\n灊皖归来麦已秋，相从时说白云游。八年不践同安境，梦里山溪记旧由。\n"}
{"title": "闻琼乱 其二", "industry": "明代", "author": "王弘诲", "content": "\n寇乱今尤甚，虔刘遍里闾。长驱过建水，白昼入郊墟。威劫千人废，时平百计疏。故园溪畔路，消息近何如。\n"}
{"title": "和徐径坂", "industry": "宋代", "author": "赵汝腾", "content": "\n我敬楳埜翁，治郡如元结。一朝殉国死，黄壤恨谁雪。赤输陈蕃心，碧化苌弘血。铭笔得柯仙，群阴消蟋蟀。\n"}
{"title": "早秋客舍", "industry": "唐代", "author": "杜牧", "content": "\n风吹一片叶，万物已惊秋。独夜他乡泪，年年为客愁。\n\n别离何处尽，摇落几时休。不及磻溪叟，身闲长自由。\n"}
{"title": "游清源山同洪芳洲二首 其一", "industry": "明代", "author": "王慎中", "content": "\n曰余怀素志，将子有知音。即兹山与水，何必弦鸣琴。扪茑亦同干，酌泉时共斟。无言徒脉脉，相偶意弥深。\n"}
{"title": "越溪春 赋得流水桃花色", "industry": "清代", "author": "宋荦", "content": "\n灼灼花开溪水上，天气艳阳中。断桥野岸芳菲满，把碧流、染就嫣红。沙鸟惊波，游鱼骇浪，春到绡宫。木兰艇趁东风。好景武陵同。最怜十里五里浅濑，明霞一片轻笼。渔父旧时应有，恨舍棹去匆匆。\n"}
{"title": "点绛唇·洞户深沈", "industry": "宋代", "author": "晁端礼", "content": "\n洞户深沈，起来闲绕回廊转。凤箫声远。小院杨花满。\n\n旧曲重寻，移遍秦筝雁。芳心乱。栏干凭暖。目向天涯断。\n"}
{"title": "对雪再用韵", "industry": "明代", "author": "王绂", "content": "\n一天风雪又深冬，添得诗人兴趣重。压树只疑花扑地，看山无复翠为峰。管弦沸沸青楼酒，台殿盈盈古寺钟。忽听阳春歌绝调，令人不和若为容。\n"}
{"title": "偈颂一百一十七首 其四", "industry": "宋代", "author": "释绍昙", "content": "\n瘦藤枝，乌律卒。入草寻人，揣空出骨。不是心不是佛不是物，贬向无生国。\n"}
{"title": "效阮公咏怀 其二十七", "industry": "明代", "author": "薛蕙", "content": "\n凉风起中林，槁叶落如扫。徘徊此何时，岁暮一何早。吾生随物化，安得不枯槁。惆怅终日夕，延颈望云岛。荣名非所慕，神明可长保。手把三皇文，五岳访芝草。\n"}
{"title": "秋社", "industry": "宋代", "author": "陆游", "content": "\n雨余残日照庭槐，社鼓冬冬赛庙回。又见神盘分肉至，不堪沙雁带寒来。书因忌作闲终日，酒为治聋醉一杯。记取镜湖无限景，苹花零落蓼花开。\n"}
{"title": "偈颂二十二首 其十三", "industry": "宋代", "author": "释道生", "content": "\n龟峰一诀，千圣罔测。硬似泥团，烂如生铁。是何之诀，有口无舌。\n"}
{"title": "灵谷寺", "industry": "明代", "author": "文嘉", "content": "\n帝京雨过氛埃净，下马来参第一禅。松径入门犹十里，袈裟布地巳千年。志公宝塔金身在，道子长廊粉墨全。云气常凝陵寝近，閒看白鹿下苍烟。\n"}
{"title": "达观轩", "industry": "宋代", "author": "陈渊", "content": "\n林杪飞空出栱枅，登临高处乱烟迷。云鹏击水南溟近，霜剑凌空北斗低。千里江山围万井，一潭风月纳双溪。同谁此地呈胸腹，下视嚣尘万不齐。\n"}
{"title": "南歌子 其一 艳词", "industry": "近代", "author": "顾宪融", "content": "\n腰里鹅儿带，眉间燕子巾。笑语画堂春。木兰原不是，女儿身。座上人如月，筵前月似银。坐久作微呻。一庭花失色，爨为薪。\n"}
{"title": "曹山雪中因缘", "industry": "宋代", "author": "释慧方", "content": "\n群峰雪覆已超然，绝顶宁同一色边。傥向异中能辨异，虽居偏位不成偏。入尘直截须明要，在类还殊密造玄。欲混千差通不犯，曹山穿过髑髅前。\n"}
{"title": "早秋雨霁图", "industry": "宋代", "author": "崔鶠", "content": "\n我离蜀山来，赤日走东州。奇峰作眼想，一过神已留。翩翩宋公子，新诗蔼风流。丹青见新韵，潇潇出林丘。依微万里遥，旷明一雨收。高云杳褰开，缟日明华秋。风裾映山青，眇眇行李幽。得非送将归，色有离别忧。念我山海癖，鍼砭不为瘳。目看孤鸿飞，心已麋鹿游。吾儿能扶犁，此帻便可投。勿言尺寸许，是中有菟裘。\n"}
{"title": "次韵戴禹功父子游灵隐", "industry": "宋代", "author": "许景衡", "content": "\n闻道飞来太怪生，薄游聊与问山名。陀罗布影于中好，笃耨飘香分外清。猿在僧呼虽旧事，鹤鸣子和亦真情。晚来归路还潇洒，袅袅青烟十里城。\n"}
{"title": "孤垒二首 其一", "industry": "宋代", "author": "刘敞", "content": "\n孤垒敞新观，层轩临暮霞。分明鱼意乐，徙倚客愁赊。远近见百里，高低有万家。春风甚不远，更种满城花。\n"}
{"title": "解虎监院六十一", "industry": "明代", "author": "释今无", "content": "\n慈氏初成祝愿回，十年辛苦共城隈。事师似此方言德，及物其如只有才。玉镜天高侵短鬓，金风人健乐春台。担头狼狈还牵引，且对芳辰意暂开。\n"}
{"title": "得友人书，道内子艰难状", "industry": "明代", "author": "张煌言", "content": "\n尺牍胡然至，寒温不自通；殷勤报阃外，辛苦叹闺中。铛釜原兼绝，机梭亦屡空。鹿车谁共挽，羞杀是梁鸿！\n"}
{"title": "七夕雨", "industry": "明代", "author": "薛瑄", "content": "\n天孙不乞人间巧，故使秋云蔽月辉。银汉晚烟迷鹤驭，玉霄凉雨溅仙衣。更无綵结看蛛缀，秪想桥成有鹊飞。独立秋风倍惆怅，通津何处问榰机。\n"}
{"title": "疑露堂前紫薇花两株，每自五月盛开，九月乃", "industry": "宋代", "author": "杨万里", "content": "\n似痴如醉弱还佳，露压风欺分外斜。谁道花无红十日，紫薇长放半年花。\n"}
{"title": "过顾徵士阳山别业", "industry": "明代", "author": "童珮", "content": "\n绣壁盘空下，春深花气寒。琼瑶学岛屿，灵秀走冈峦。赋向青山课，琴随流水弹。还因畏尘染，自剪箨为冠。\n"}
{"title": "问梅阁", "industry": "明代", "author": "王彝", "content": "\n窗间月色微，薄雪自风吹。谁得春消息，南枝定北枝。\n"}
{"title": "绣释迦像并十八罗汉赞 第十三因羯陀尊者", "industry": "宋代", "author": "释德洪", "content": "\n情无住著，袒而凭几。侍僧击磬，狻猊卧戏。石屏倚天，下迸流水。水声触眼，石光到耳。\n"}
{"title": "柳梢青", "industry": "清代", "author": "张玉珍", "content": "\n燕惜馀春。呢喃双语，也解怜人。丁字帘垂，回文褥冷，寂寞闲门。远山消尽云痕。频望断、天涯旅魂。几点疏星，一声长笛，小阁灯昏。\n"}
{"title": "送陈振狂游玉华", "industry": "明代", "author": "徐熥", "content": "\n酒酣璚液唱游仙，万树桃花引去船。路绕潺湲千涧水，岩开混沌五更天。云根白积峰头雪，松火青飞洞里烟。采药倘逢秦代客，莫言人世是何年。\n"}
{"title": "忆王孙", "industry": "清代", "author": "曹尔堪", "content": "\n侍儿新沐避芳丛。整理簪花笑语工。为爱新晴垂柳浓，挂帘栊，风搅山茶满地红。\n"}
{"title": "哭德和伯氏六首", "industry": "宋代", "author": "林景熙", "content": "\n棣陨双葩泪洒红，百年已短更匆匆。祗今风雪栖栖景，地老天荒一个鸿。\n"}
{"title": "慧聚杂题 翠微庵", "industry": "宋代", "author": "李乘", "content": "\n胜境增添岂偶然，已前无屋事金仙。巨灵擘到三千丈，向老基来八百年。远远别山来白足，重重峻宇出青莲。端严石像庵犹在，若个寻庵复坐禅。\n"}
{"title": "绮罗香 春日往南城买花归过海王村得瓷杯二细花蹙浪知是雅裁与淑华汲新水煎茶试之漫赋一词", "industry": "清代", "author": "梁鼎芬", "content": "\n锦段明装，银瓷邢色，绿篆花纹微露。黯淡风尘，那知画工心苦。琢红玉、坡老低吟，乞白盌，杜陵佳句。笑今番、一晌欢逢，绣囊无用稳相护。琴床人正按谱。检得霏桃千瓣，商量茶具。绝好缥青，费了酒钱几许。閒心事，崔托先成，旧款识、哥窑谁署。浑无赖、懒过春阴，隔帘吹梦雨。\n"}
{"title": "自题墓碣二首 其一", "industry": "明代", "author": "彭西川", "content": "\n天角危危獬豸形，神仙与我作佳城。子孙不必求行状，水月山前是墓铭。\n"}
{"title": "酬裴员外以诗代书", "industry": "唐代", "author": "高适", "content": "\n少时方浩荡，遇物犹尘埃。脱略身外事，交游天下才。\n\n单车入燕赵，独立心悠哉。宁知戎马间，忽展平生怀。\n\n且欣清论高，岂顾夕阳颓。题诗碣石馆，纵酒燕王台。\n\n北望沙漠垂，漫天雪皑皑。临边无策略，览古空裴回。\n\n乐毅吾所怜，拔齐翻见猜。荆卿吾所悲，适秦不复回。\n\n然诺多死地，公忠成祸胎。与君从此辞，每恐流年催。\n\n如何俱老大，始复忘形骸。兄弟真二陆，声名连八裴。\n\n乙未将星变，贼臣候天灾。胡骑犯龙山，乘舆经马嵬。\n\n千官无倚著，万姓徒悲哀。诛吕鬼神动，安刘天地开。\n\n奔波走风尘，倏忽值云雷。拥旄出淮甸，入幕征楚材。\n\n誓当剪鲸鲵，永以竭驽骀。小人胡不仁，谗我成死灰。\n\n赖得日月明，照耀无不该。留司洛阳宫，詹府唯蒿莱。\n\n是时扫氛祲，尚未歼渠魁。背河列长围，师老将亦乖。\n\n归军剧风火，散卒争椎埋。一夕瀍洛空，生灵悲曝腮。\n\n衣冠投草莽，予欲驰江淮。登顿宛叶下，栖遑襄邓隈。\n\n城池何萧条，邑屋更崩摧。纵横荆棘丛，但见瓦砾堆。\n\n行人无血色，战骨多青苔。遂除彭门守，因得朝玉阶。\n\n激昂仰鹓鹭，献替欣盐梅。驱传及远蕃，忧思郁难排。\n\n罢人纷争讼，赋税如山崖。所思在畿甸，曾是鲁宓侪。\n\n自从拜郎官，列宿焕天街。那能访遐僻，还复寄琼瑰。\n\n金玉本高价，埙篪终易谐。朗咏临清秋，凉风下庭槐。\n\n何意寇盗间，独称名义偕。辛酸陈侯诔，叹息季鹰杯。\n\n白日屡分手，青春不再来。卧看中散论，愁忆太常斋。\n\n酬赠徒为尔，长歌还自咍。\n"}
{"title": "黄从事随军", "industry": "宋代", "author": "杨亿", "content": "\n买符来赴调，负羽去从军。五夜闻边角，三时看阵云。樽前还料敌，楯上更摛文。手笔人多许，须铭窦宪勋。\n"}
{"title": "送处道丈之台任民掾", "industry": "宋代", "author": "韦骧", "content": "\n词曹新调补，术学久坚完。有位欲行志，爱民无小官。脂车乘短日，山国动微寒。即听佳声满，贤劳岂或叹。\n"}
{"title": "临江仙（正月二十四日晚至湖上）", "industry": "宋代", "author": "叶梦得", "content": "\n三日疾风吹浩荡，绿芜未遍平沙。约回残影射明霞。水光遥泛坐，烟柳卧欹斜。\n\n霜鬓不堪春点检，留连又见芳华。一枝重插去年花。此身江海梦，何处定吾家。\n"}
{"title": "严州江上 其一", "industry": "明代", "author": "王称", "content": "\n短棹荡江春，春风物候新。岸花飞送酒，沙鸟近窥人。碧树笼青嶂，芳洲点绿蘋。因悲城市里，日日醉车尘。\n"}
{"title": "戊辰元日作 其九", "industry": "明代", "author": "屈大均", "content": "\n斑斑吾鬒发，已老是姿年。欲饮无吴酒，长吟只楚篇。南风吹水淡，朔雪化云鲜。采十难为养，今春早种田。\n"}
{"title": "除夕咏感揽和王使君八首 其三", "industry": "明代", "author": "屈大均", "content": "\n细切卒盘里，频添素手香。青黄生半摘，甘苦老全尝。越俗多为豉，吴风更作汤。见珍因踰岭，争取不盈筐。\n"}
{"title": "过徐礼郎状元坊", "industry": "宋代", "author": "林景熙", "content": "\n名坊临野渡，曾此产魁豪。湖带诗书润，山增科第高。劫灰遗断础，鬼火出深蒿。东海扬尘久，无人钓六鳌。\n"}
{"title": "同柳吴兴乌亭集送柳舍人诗", "industry": "南北朝", "author": "吴均", "content": "\n河阳一怅望，南浦送将归。云山离晻暧，花雾共依霏。流连百舌哢，下上阳禽飞。桂舟无淹枻，玉轸有离徽。愿君嗣兰杜，时采东皋薇。\n"}
{"title": "鹧鸪天 纪所见", "industry": "清代", "author": "戴延介", "content": "\n一树黄梅亚阁东。梅边人影隐房栊。翠禽小语银蟾澹，午夜帘开不为风。香乍灺，漏初终。炉明鸂鶒被池红。相思吹入冬郎梦，融提春心似酒浓。\n"}
{"title": "山中", "industry": "宋代", "author": "蔡沈", "content": "\n才既非时用，性本爱岑寂。决策西山游，幽隐遂成癖。春风百花红，秋月千嶂碧。烟霞结绸缪，猿鸟自畴昔。乘间抚深旷，喷薄轰铁笛。笑挹天柱峰，高寒几千尺。\n"}
{"title": "妙花岩", "industry": "明代", "author": "王世贞", "content": "\n六铢姹女天衣，贪散天花不归。我醉露眠岩侧，满身花雨霏微。\n"}
{"title": "孙泰", "industry": "未知", "author": "佚名", "content": "\n　　孙泰，山阳人也，少师皇甫颖，操守颇有古贤之风。泰妻即姨妹也。先是姨老矣，以二子为托，曰：“其长损一目，汝可娶其女弟。”姨卒，泰娶其姊。或诘之，泰曰： “其人有废疾，非泰不可适。”\n　　众皆伏泰之义。尝于都市遇铁灯台，市之，而命洗刷，却银也。泰亟往还之。\n　　中和中，将家于义兴，置一别墅，用缗钱二百千。既半授之矣，泰游吴兴郡，约回日当诣所止。居两月，泰回，停舟徒步，复以余资授之，俾其人他徙。于时睹一老妪，长恸数声。泰惊悸，召诘之，妪曰：“老妇尝事翁姑于此，子孙不肖，为他人所有，故悲耳。”泰怃然久之，因绐曰：“吾适得京书，已别除官，不可住此，所居且命尔子掌之。”言讫，解维而逝，不复返矣。\n"}
{"title": "次韩耕道赠别韵", "industry": "宋代", "author": "敖陶孙", "content": "\n一昨羊城别五仟，驾言韶石叩钧天。偏师政拟劘诗壘，汪濑那知滞酒船。但使击书勤雁足，敢思腾上辣鸢肩。区区一取韩康笑，卖药逃名却自然。\n"}
{"title": "用前韵寄明叔", "industry": "宋代", "author": "赵蕃", "content": "\n须白底用悲，我十君二五。亦莫问此身，寒暑堪几数。别君春已夏，往往疏劳苦。况说买江天，重听诵诗许。君德故有基，层台繇累土。不问鸱鸮诗，犹谓民或侮。如我乃宜归，舍农即为圃。永与世俗辞，君来当勿户。\n"}
{"title": "鹧鸪天 过泸定", "industry": "当代", "author": "王蛰堪", "content": "\n大渡奔涛气势汹，依稀影事认从容。庸才已铸千年错，绝域徒教一堑供。骄汉武，蔑唐宗。漫凭成败话英雄。江山百代馀残劫，独对遥峰夕照红。\n"}
{"title": "和渊明饮酒二十首 其一", "industry": "金朝", "author": "赵秉文", "content": "\n翩翩万里鹤，日暮将何之。昏鸦择所安，笑汝不知时。孔席不暇暖，此理吾何疑。尚愧渊明翁，浊酒时一持。\n"}
{"title": "胡僧返乡过杭招留社诸君饮", "industry": "当代", "author": "钱之江", "content": "\n夫子圣于时，有以厄陈蔡。侏儒饱欲死，广文饭粗粝。士固有穷达，穷乃见真态。一事不可忍，平居对驵侩。旧雨惠然过，何劳折简徕。具酒燕诸贤，风云此际会。一樽细论文，味在咸酸外。语及文运衰，抚膺有馀慨。道有显晦时，劫有成住坏。湘累不可追，彼苍方愦愦。谁其疏凿手，茫茫开九派。风雅见揄扬，大伪从沙汰。我辈虽不敏，略自陈曹郐。此意与谁言，夜气正沆瀣。\n"}
{"title": "牂江晚眺", "industry": "宋代", "author": "李光", "content": "\n瘴云消尽日衔山，风动疏帘眼界宽。试著胡床临水坐，要看金塔涌澄澜。\n"}
{"title": "出自蓟北门行", "industry": "明代", "author": "李时行", "content": "\n十五学击剑，豪雄寡为俦。裂眦报仇家，高视蔑王侯。一旦羽书至，愿言分国忧。挥手去乡邑，振奋出边州。白马疾如飞，楛矢剽若流。左贯乌丸腹，右饮月支头。重围既已解，谈笑任行游。功成拂衣去，爵赏非所求。\n"}
{"title": "菩萨蛮 其十四", "industry": "明代", "author": "尤侗", "content": "\n锦葵花底弹棋坐，一帘明月留人卧。粉汗湿红襕，倩郎摇素纨。云鬟胡乱挽，罗帐金钩捲。笑掷竹夫人，无端一面嗔。\n"}
{"title": "癸酉春日偶成四首 其四", "industry": "明代", "author": "罗万杰", "content": "\n穷来无一物，相伴惟奇书。日与简编近，拚将礼法疏。花枝春霁后，竹影月明初。祇此了閒事，清狂不羡馀。\n"}
{"title": "临江仙", "industry": "宋代", "author": "赵长卿", "content": "\n远岫螺头湿翠，流霞赪尾疏明。断虹斜界雨新晴。烟村灯火晚，江浦画难成。\n\n我向其间泛叶，终朝露渚风汀。老来心事最关情。不堪三弄笛，吹作断肠声。\n"}
{"title": "失题", "industry": "明代", "author": "赖镜", "content": "\n一尘都不染，能事是昌黎。古道人谁到，名山君所跻。烽烟今日息，花鸟仲春齐。何幸高凉地，连年驻马蹄。\n"}
{"title": "红糟送陈广文", "industry": "宋代", "author": "萧立之", "content": "\n小槽无声檐溜歇，银缸满贮猩红血。撑囊礧磈腹果然，压以千钧枯欲裂。曲生有味取试尝，粉身不惜糜成浆。春风往往醉入骨，赐以菹醢犹能香。赠君活火烹锜釜，芼以青葱渫姜缕。食之以匙不以箸，白玉盘中涨红雾。\n"}
{"title": "登迎翠楼次韵", "industry": "明代", "author": "卢宁", "content": "\n虚棂疏箔晓苍苍，炎昊冰霜冷布裳。泛月酒杯秋艳艳，遏云歌管夜琅琅。山横竹岸绿屏合，风度兰汀紫玉香。仙馆琼楼何处好，待来桃熟问东方。\n"}
{"title": "梅岭三章 其一", "industry": "近代", "author": "陈毅", "content": "\n断头今日意如何，创业艰难百战多。此去泉台招旧部，旌旗十万斩阎罗。\n"}
{"title": "湖上寓居杂咏 其十二", "industry": "宋代", "author": "姜夔", "content": "\n钓窗不忍见南山，下有三雏骨未寒。惆怅古今同此味，二陵风雨晋师还。\n"}
{"title": "永贞二年正月二日上御丹凤楼赦天下…不及盛观", "industry": "唐代", "author": "元稹", "content": "\n春来饶梦慵朝起，不看千官拥御楼。\n\n却著闲行是忙事，数人同傍曲江头。\n"}
{"title": "陈益之壶中", "industry": "元代", "author": "黄玠", "content": "\n仙翁不知年，一壶悬太空。晨朝出卖药，日夕入其中。虽与市人处，不与市人同。时有采芝客，来自蓬山宫。\n"}
{"title": "和陆佥宪举之春日武当宫", "industry": "明代", "author": "陈洪谟", "content": "\n阳回大地春光满，路入丹台眼界宽。千里湖山初弭节，百年心迹一凭栏。云开石殿星辰迥，雨过江门草树寒。莫讶登临诗笔健，清才元是禁林官。\n"}
{"title": "祗事昭陵述感", "industry": "明代", "author": "黎民表", "content": "\n日角常瞻御扇前，岂知人世有桑田。金縢顾命留三相，玉辇升中已一年。封似灞陵终用俭，衣留轩冢合成仙。微臣握管恩偏重，痛彻龙髯上九天。\n"}
{"title": "人有为石梁谣者录成 其十四", "industry": "明代", "author": "郑真", "content": "\n少妇新缝八塔鞋，可怜两足带尘埃。盆中有水不须濯，却待人间好日来。\n"}
{"title": "项脊轩志", "industry": "明代", "author": "归有光", "content": "\n　　项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视，无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭堦寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。(堦寂寂 一作：阶寂寂)\n　　然余居于此，多可喜，亦多可悲。先是庭中通南北为一。迨诸父异爨，内外多置小门，墙往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：”某所，而母立于兹。”妪又曰：”汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发，读书轩中，一日，大母过余曰：”吾儿，久不见若影，何竟日默默在此，大类女郎也？”比去，以手阖门，自语曰：”吾家读书久不效，儿之成，则可待乎！”顷之，持一象笏至，曰：”此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。\n　　轩东，故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。\n　　项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”（人教版《中国古代诗歌散文欣赏》中无此段文字；沪教版无此段。）\n　　余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：”闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。\n　　庭有枇杷树，吾妻死之年所手植也，今已亭亭如盖矣。\n"}
{"title": "观曹泽民山水三首 其一", "industry": "当代", "author": "秦鸿", "content": "\n日自西斜雁自南，我从太古挹秋岚。此山豁我心胸出，此水何人味苦甘。\n"}
{"title": "星岩二十景 其十五 杯峰浮玉", "industry": "明代", "author": "刘克治", "content": "\n杯峰秀出锦霞侵，一点沿回半欲沉。王母西来应税驾，不知何似玉山岑。\n"}
{"title": "三哀诗 其二", "industry": "清代", "author": "柳亚子", "content": "\n陈生吾畏友，慷慨重恩仇。未溅生王血，先糜死士头。填波精卫意，回日鲁阳谋。辛苦终无补，萧萧易水秋。\n"}
{"title": "客居", "industry": "明代", "author": "贝琼", "content": "\n移家处士桥西畔，六月蒲莲暗野塘。乳鸭成花能黑白，风蝉隔叶自宫商。买田不待沾微禄，垂钓须教具小航。自比成都浣花叟，旁人应是笑清狂。\n"}
{"title": "春晚侍宴丽正殿探得开字", "industry": "唐代", "author": "张说", "content": "\n圣政惟稽古，宾门引上才。坊因购书立，殿为集贤开。\n\n髦彦星辰下，仙章日月回。字如龙负出，韵是凤衔来。\n\n庭柳馀春驻，宫莺早夏催。喜承芸阁宴，幸奉柏梁杯。\n"}
{"title": "夜雨", "industry": "清代", "author": "弘历", "content": "\n彻夜一犁雨，知时二月中。润添苏脉垄，响送隔窗风。似觉闻馨黍，无须荐瑞珑。含思抽乙乙，作势想濛濛。被远心何极，祈年慰不穷。宵衣赋云汉，昨岁忆忧冲。\n"}
{"title": "颂古十四首 其二", "industry": "宋代", "author": "释可湘", "content": "\n当堂据坐宝花床，真相从来本自黄。百万参徒谁不见，何须重把紫金妆。\n"}
{"title": "大梁杂感 其二", "industry": "清代", "author": "黎承忠", "content": "\n屡下勤王诏，诸军自养痈。犒师劫行旅，积庾困输供。张镐援何后，思明计已穷。空传裘带略，息甲久山东。\n"}
{"title": "赏番图为李西华侍郎题", "industry": "清代", "author": "姚鼐", "content": "\n禹昔导川疏沟渠，四载不及东南墟。漫天涨海游龙鱼，西界闽越东尾闾。百岛散处黑子如，自汉不属王无诸。圣朝持载配地舆，郑氏世窃蛮㠀居。曷不稽首朝殿除，仁皇在阼二纪馀。天戈南指皆薅锄，设立郡县轨同车。御史监郡法秦初，岁在困敦月在余。临川黄门受诏书，南征轺传前建旟。举帆度海风帷袪，宣恩谕德遍里庐。是时万汇蒙煦嘘，启之辟之其柽椐。绕屋种竹及芭苴，枸榔馀甘椰栟榈。四时青青百谷蔬，流脂稻米有馀糈。转市海内连籧篨，吏治清静绝诈狙。因俗示礼两相于，海风不复迁鶢鶋。番人秉性岂异余，与民杂处鼵并鵌。春秋射猎山作阹，篾带束腰聸耳鐻。身衣鹿皮弓箖箊，沙鱼登岸脱填淤。距跃三百如蟾蜍，迹缠迹速升山岨。舍矢丽龟及豪猪，相聚牵臂饮以醵。好人怒兽或龃龉，抚之有道难自纾。草薙禽狝岂义与，使者治定靡纷拿。乃命颁赏布燕誉，天清海宴风飏裾。使者之幄面广虚，诸番部众从长胥。相排压背蟨駏驉，佩刀守将跪举袪。受命分赐金帛綀，牵羊肩酒持巾帤。既赐拜舞欢情摅，蛮歌振股疑蚣蝑。使者阅岁菑未畬，归逾江淮超青徐。清庙重器升璠玙，司空度地九泽潴。藐彼外郡邻沮洳，有番海上思欷歔。道山延阁册广储，公与群儒联佩琚。春风思远梦蘧蘧，陈图示客言既且。辽哉古放龙蛇沮，天子代来恩泽湑。上褚中褚赐衣袽，黄屋之国少踌躇。于今绝域覆腋胠，鲁鸡伏鹄如蜀雓。此图稽典宜宝𡨢，乃知柔远术不疏。\n"}
{"title": "杂体诗三十首 其二十一 谢仆射混游览", "industry": "南北朝", "author": "江淹", "content": "\n信矣劳物化，忧襟未能整。薄言遵郊衢，总辔出台省。凄凄节序高，寥寥心悟永。时菊耀岩阿，云霞冠秋岭。眷然惜良辰，徘徊践落景。卷舒虽万绪，动复归有静。曾是迫桑榆，岁暮从所秉。舟壑不可攀，忘怀寄匠郢。\n"}
{"title": "绮怀十二首 其六 十年影事微见于斯", "industry": "近代", "author": "施蛰存", "content": "\n柳眠花软及春初，欲绾同心转绝裾。道有难言身世恫，教人肠断越南书。\n"}
{"title": "咏篆畦垂丝海棠", "industry": "宋代", "author": "舒岳祥", "content": "\n夺胎锦带仍添丽，借面芙蓉特太癯。睡去不禁春露压，醉来谁倩晓风扶。长条莫恨无新叶，纤瓣还能著细须。火急提鱼花下饮，明朝千点乱青芜。\n"}
{"title": "陈推官幽居十咏·重湖泛月", "industry": "宋代", "author": "王炎", "content": "\n四顾水光无际，自操一叶轻舟。天阔冰轮欲堕，短桡犹在中流。\n"}
{"title": "江行无题一百首 其七十四", "industry": "唐代", "author": "钱珝", "content": "\n晚菊绕江垒，忽如开古屏。莫言时节过，白日有馀馨。\n"}
{"title": "路中救小鱼", "industry": "宋代", "author": "陈普", "content": "\n道逢泗辙一穷鱼，气息如丝沫尚濡。未得相携沧海去，蛙池共活谅中孚。\n"}
{"title": "明妃曲", "industry": "明代", "author": "薛采", "content": "\n一下妆楼国色灰，琵琶留恨不胜哀。乍闻塞马嘶胡月，疑是中朝遣使来。\n"}
{"title": "腊八日雪", "industry": "清代", "author": "弘历", "content": "\n一夜同云布，凌晨散玉花。最宜逢腊日，顿觉助年华。麦垄从添润，梅村欲放葩。所欣占岁稔，不为藉烹茶。\n"}
{"title": "秋日晚归", "industry": "清代", "author": "白衣保", "content": "\n林外红霞拂女墙，征衫初换爱新凉。板桥柳色经残雨，山店鸦声报夕阳。久客不妨甘寂寞，微官何必卜行藏。萧萧鞍马秋风里，又见梧桐几叶黄。\n"}
{"title": "游莫斯科纪念二战胜利广场", "industry": "近代", "author": "朱帆", "content": "\n希魔魔掌指东方，二战烟尘势更狂。条约几章迷史氏，兵车万辆入俄疆。英雄卫国功勋在，壮士捐躯正义彰。四亿人民曾抗日，中华何处有斯场。\n"}
{"title": "八拍蛮·云锁嫩黄烟柳细", "industry": "五代", "author": "阎选", "content": "\n云锁嫩黄烟柳细，风吹红蒂雪梅残。光景不胜闺阁恨，行行坐坐黛眉攒。\n"}
{"title": "早春夜望", "industry": "唐代", "author": "李端", "content": "\n旧雪逐泥沙，新雷发草芽。晓霜应傍鬓，夜雨莫催花。\n\n行矣前途晚，归与故国赊。不劳报春尽，从此惜年华。\n"}
{"title": "还王天倪诗卷", "industry": "宋代", "author": "李复", "content": "\n素尚跻遐旷，平生厌浅浮。锦囊刀尺古，江渚蕙荃幽。翘首孤云远，疏林暮叶秋。十年人不问，寂默老荒丘。\n"}
{"title": "紫薇鸡冠 其一", "industry": "明代", "author": "韩上桂", "content": "\n五马朝天入紫薇，帝城重许揽芳菲。峨冠况切彤云出，得似金鸡绚晓晖。\n"}
{"title": "梦中作四言用前韵二首 其二", "industry": "宋代", "author": "洪炎", "content": "\n鹢鹢珍腿，猩猩美唇。醴齐调适，勺药和匀。老商嬉笑，西施解颦。倦龟若士，翳桑饿人。\n"}
{"title": "七十自寿十首", "industry": "清代", "author": "戴梓", "content": "\n荏苒行年届古稀，霜髯如戟耐长饥。三山海外虚成想，八口辽东老未归。乞米雄藩江汉远，卖文京国信音违。两乡怅望儿游处，祇恐天涯未授衣。\n"}
{"title": "送江宁相公", "industry": "宋代", "author": "夏竦", "content": "\n六朝台榭好山川，丞相遥分造化权。两府规模遵故事，二南风什听新篇。平反庶狱棠庐外，约束诸侯玉帐前。莫讶依依恋行色，寿藩书命最多年。\n"}
{"title": "闺怨一百首次孙西庵原韵 其九十三", "industry": "明代", "author": "郭辅畿", "content": "\n叶上瀼瀼天酒浓，栏前花醉骂东风。风如吹得郎心转，谢尔封姨蜀锦红。\n"}
{"title": "江行杂咏十首 其十", "industry": "明代", "author": "江源", "content": "\n频年走畏涂，轮蹄带倾覆。白首好归休，何必恋爵禄。\n"}
{"title": "阻风泊钟家村离英州已三日才行二十里二首 其二", "industry": "宋代", "author": "杨万里", "content": "\n满船儿女厌江行，我爱江行怕入城。惭愧风师教款曲，为分一舍作三程。\n"}
{"title": "送宗弟祕校壬赴建州理掾", "industry": "宋代", "author": "宋庠", "content": "\n补吏唐资浅，游方汉牒遥。贪荣亲及禄，讵悔俊沈僚。葛咏同根庇，松期晚岁凋。曾孙柔俗美，前识缿筩销。\n"}
{"title": "东溪行为除州万户杨俊卿作", "industry": "元代", "author": "傅若金", "content": "\n东溪主者杨将军，少年领兵多树勋。心将富贵同流水，身以承平住白云。闻道云深是溪处，扶桑直对门前路。青山左抱日光回，寒瀑西连雨声注。将军临溪乐诗酒，沙鸥水鹤相亲久。蜾蠃经年缀鼓鼙，蟏蛸尽日蒙刁斗。白团羽扇小纶巾，閒携棋局过比邻。舟中有客时寻戴，花底逢人非避秦。人间何所无丘壑，车马憧憧走城郭。红叶空藏秋渚幽，绿萝自傍春岩落。近者征南兵未休，荒村穷谷多罹忧。愿移部曲隳残寇，却向溪边娱碧流。\n"}
{"title": "听松楼", "industry": "明代", "author": "贝琼", "content": "\n忽从何处闻萧瑟，楼外长松一万栽。隔屋啸歌声自和，满山风雨梦初回。华阳真逸元同趣，太白仙人信有才。贵客焉能辨天籁，哀丝豪竹送莲杯。\n"}
{"title": "送裴补阙入河南幕", "industry": "唐代", "author": "郎士元", "content": "\n皎然青琐客，何事动行轩。苦节酬知己，清吟去掖垣。\n\n秋城临海树，寒月上营门。邹鲁诗书国，应无鼙鼓喧。\n"}
{"title": "甄处士访山亭词", "industry": "元代", "author": "苏天爵", "content": "\n猗高人兮遁肥，羌欲淡兮心夷。卜居兮何许，山隐隐兮旁围。朝抚兮孤松，夕采兮秋菊。招白云兮为宾，抱明月兮同宿。展吾乐兮徜徉，又何必兮空谷。余亦慕兮由、巢，家滋水兮滔滔。岁晏兮来归，愿与子兮同逍遥。\n"}
{"title": "元符亲享明堂十一首 其四 奉俎用《禧安》。", "industry": "宋代", "author": "郊庙朝会歌辞", "content": "\n奕奕明堂，天子即事。奠我圣考，配于上帝。凡百有职，畴敢不祗。俎洁牲肥，其登有仪。\n"}
{"title": "滇南奉别", "industry": "明代", "author": "钟渤", "content": "\n解组东归春尽时，君恩亲寿两相宜。谁人直道能全节，我马横奔幸脱羁。四百峰峦寻旧隐，七千里路费新诗。自惭未茇甘棠树，敢望渔人去后思。\n"}
{"title": "和赵铁筠太守差次即目之作 其三", "industry": "清代", "author": "沈丙莹", "content": "\n觅路遗黎返，遥闻赐复恩。枌榆迷旧径，井灶出颓垣。雁集嗟无室，乌啼不见村。饥肠饱新谷，耕者几人存。\n"}
{"title": "寄睦州苏七使君", "industry": "宋代", "author": "张伯玉", "content": "\n阔步曾飞到广寒，一麾聊顿野云间。虬蟠涧底未失水，鹤在笼中且看山。旧日笑谈犹壮否，近来书信亦稀还。严滩桐岭宜秋醉，却恐才高不奈閒。\n"}
{"title": "和榴皮题壁韵 其三", "industry": "宋代", "author": "郭椿年", "content": "\n百岁光阴殊迅速，满堂金玉谩赢馀。岂无白日升天事，未有阴功紫府书。\n"}
{"title": "避暑山庄三十六景诗 其三十五 甫田丛樾", "industry": "清代", "author": "弘历", "content": "\n膏壤傍云涯，芸芸动植皆。含生适真性，妙趣托澄怀。试马抡悬镜，玩鹅辨折钗。周诗徒颂武，未若此间佳。\n"}
{"title": "读壁下诗", "industry": "当代", "author": "王引", "content": "\n云溪已在剡溪外，归卧淞江读楚骚。刀夺庖丁批结节，茧由蚕女备抽缫。久耽笔触双行泪，失赚尘封两鬓毛。知有问天呵未发，恐惊山上老猿猱。\n"}
{"title": "书事十绝", "industry": "宋代", "author": "曾惇", "content": "\n淮畔风尘自此清，斯人还喜见升平。田家尽说今年好，要雨雨来晴便晴。\n"}
{"title": "苦旱 其二", "industry": "清代", "author": "丘逢甲", "content": "\n眼中赤地真千里，万首翘天望雨来。谁叩九阊讼风伯，新云才起又吹开。\n"}
{"title": "宿金山寺雷雨暴作", "industry": "明代", "author": "李裕", "content": "\n金山古名寺，旦暮烟云薄。突出洪流中，群峰如壁削。松杉荫径岘，金碧辉楼阁。潮满沙涨平，岩倾石参错。久欣灵境寂，休轺瓮城郭。登眺出世界，物色穷冥漠。苍茫海门阔，萧爽秋景焯。船渡归寺僧，庭立巢松鹤。树攀脰已悁，石蹑胫犹躩。老僧饭彫胡，饮我金凿落。旋汲中泠泉，茶铛松下瀹。暝还南窗卧，凭几纵吟噱。江空水月清，尘虑浑忘却。中夜蛟龙惊，砰訇雷雨作。狂风撼窗棂，巨浪激山脚。恍若舟中居，荡摇无定著。披衣坐中庭，心魂颇惊愕。灯下两僧童，怡然相笑谑。讵知天道微，变态难测度。须臾风浪恬，澄澄迥寥廓。\n"}
{"title": "六祖赞 其二", "industry": "宋代", "author": "释道冲", "content": "\n菱花扑碎已誵讹，夜半传衣事转多。从此曹溪玄路绝，无风夜起拍天波。\n"}
{"title": "大笔吟", "industry": "宋代", "author": "邵雍", "content": "\n诗成大字书，意快有谁如。巨浪银山立，风樯百尺馀。\n"}
{"title": "赠黄鹿泉直刺之官滇南 其三", "industry": "清代", "author": "曾广钧", "content": "\n欲引南能学西笑，宗雷讲席起冲波。谁欤稷下折黄鹞，逝者青城骑白骡。晚共师涓悲濮水，老忧金狄卧盘陀。遥知匹马移兵地，春色长临赌咒河。\n"}
{"title": "送万容长老归故山", "industry": "元代", "author": "丁复", "content": "\n长记题诗送万容，喜看飞锡下诸峰。笙吹缑岭仍骑鹤，剑出丰城又化龙。山气含霜飘夕磬，溪声和月泻寒舂。何如官寺听车马，空伴黄尘起断钟。\n"}
{"title": "书灵鹫壁", "industry": "宋代", "author": "赵蕃", "content": "\n支颐独立到栖鸦，送了虚廊日却斜。冷蝶不知时节晚，伶仃犹自抱寒花。\n"}
{"title": "题单吉甫携示江孝乡书卷", "industry": "元代", "author": "张伯淳", "content": "\n单君昔佐吾乡幕，垂去还如到郡初。今日都门重晤语，筐中惟贮古人书。\n"}
{"title": "梅坡", "industry": "明代", "author": "谢一夔", "content": "\n为爱梅花铁石心，小坡种得已成林。几回梦绕罗浮月，一曲琴弹太古音。素质耻随桃李艳，孤标宁惧雪霜侵。谩夸金鼎调羹事，且共西湖处士吟。\n"}
{"title": "游山", "industry": "宋代", "author": "陆游", "content": "\n四序虽悉佳，莫若新秋时；已脱烹煮厄，未兴摇落悲。鹭集水落渚，鹊争风堕枝。烟村乌臼丹，晚日望最奇。岂无一舴艋，往赴幽人期。婆娑下堂迎，坏衲颠倒披。丹果垂中庭，碧花蔓疏篱。秋高财一来，怪我今年衰。\n"}
{"title": "题城南书院三十四咏 其二十七", "industry": "宋代", "author": "张栻", "content": "\n乌云夭矫风作恶，雷奔电掣雨悬河。须臾天宇复清霁，突兀西山紫翠多。\n"}
{"title": "次韵文潜病中作时方求补外", "industry": "宋代", "author": "晁补之", "content": "\n贫炉初著灰，浊酒寒不温。邻张病未来，独负南窗暄。昨日往过之，欢喜能两餐。酲醲淟然解，愧无枚乘言。祝君抱虚一，邪气袭无门。今晨有起色，迎笑眉宇轩。扶掖两男儿，总丱佳弟昆。遣诵寄我诗，妙可白玉刊。平生俱豪气，见酒渴骥奔。赐休常苦稀，晨谒良不闲。约君向南邦，勿厌敲扑諠。公馀未忘饮，何必釂十分。时平但行乐，卧治安足论。琵琶五十面，雷雨出鹍弦。\n"}
{"title": "杂诗五首 其二", "industry": "唐代", "author": "张九龄", "content": "\n萝茑必有托，风霜不能落。酷在兰将蕙，甘从葵与藿。运命虽为宰，寒暑自回薄。悠悠天地间，委顺无不乐。\n"}
{"title": "即翁", "industry": "宋代", "author": "释绍昙", "content": "\n万象森罗等印心，了无一物可疏亲。大梅坐此成窠窟，到老保曾解转身。\n"}
{"title": "声声慢 和邵次公", "industry": "近代", "author": "吴则虞", "content": "\n鱼罾月静，蚓曲风凄，天涯寒与愁兼。不为吟商，商声递入零缣。身世惟馀孤盏，倚疏更、挑尽缠绵。情最苦，又调筝人远，谁共幽研。长记销魂湘岸，趁衰兰送别，锦字偷怜。莫惜匆匆，胡麻已换千年。流杯重寻去路，变红心、都化秋烟。且絮得，耐今宵、推枕无眠。\n"}
{"title": "寄呈漳守李侍郎元善四首", "industry": "宋代", "author": "王迈", "content": "\n向来大姓虐穷闾，千亩农田浚作渠。点吏鹰豪争攫肉，骄儿螂怒敢当车。老丞嫉恶无容忍，直禾诛欲剪锄。解印此曹称快甚，惟民与士最愁子。\n"}
{"title": "入晋陵西门往东门晚泊", "industry": "明代", "author": "陆深", "content": "\n百年雨露长繁华，烟柳长堤入市斜。石岸楼船载箫鼓，朱阑帘幕护莺花。软泥驿路人调马，细水溪桥女浣沙。待泊黄昏更东下，满城灯火万人家。\n"}
{"title": "宫词一百首", "industry": "宋代", "author": "岳珂", "content": "\n令仆初开政事厅，内前车马沸升平。翠华先幸尚书省，读遍周官四摺屏。\n"}
{"title": "天童山溪上", "industry": "宋代", "author": "王安石", "content": "\n溪水清涟树老苍，行穿溪树踏春阳。溪深树密无人处，唯有幽花渡水香。\n"}
{"title": "道中杂兴五首 其二", "industry": "宋代", "author": "刘一止", "content": "\n姚黄花中君，芍药乃近侍。我尝品江梅，真是花御史。不见雪霜中，炯炯但孤峙。\n"}
{"title": "和推官 其四", "industry": "宋代", "author": "韩淲", "content": "\n云连山色晚青苍，雨激平畴土气香。清入断畦才汩没，黄流别港又瀰茫。\n"}
{"title": "金鸟诗", "industry": "清代", "author": "洪秀全", "content": "\n鸟向晓兮必如我，太平天子事事可；身照金鸟灾尽消，龙虎将军都辅佐。\n"}
{"title": "步西湖次韵徐南卿", "industry": "宋代", "author": "陈造", "content": "\n山寺曾题竹，寻诗记所临。缘云俯空旷，扪石探幽深。倦鸟低平野，荐花下碧林。沙头催唤渡，空水远沈沈。\n"}
{"title": "七夕", "industry": "清代", "author": "张玉纶", "content": "\n银河一带影迢迢，此夕双星渡鹊桥。惟问西南新月影，团圞何不趁今宵。\n"}
{"title": "西江月 咏松", "industry": "当代", "author": "宋景昌", "content": "\n壮似波涛怒吼，雅如琴瑟齐鸣。不同音韵实堪听，含意何人能省。日暖枝头淡淡，霜寒叶色青青。孤高羞与众芳争，时久方知本性。\n"}
{"title": "无题", "industry": "明代", "author": "唐寅", "content": "\n红粉啼妆对镜台，春心一片转悠哉。若为坐看花枝尽，便是伤多酒莫推。无药可医莺舌老，有香难返梦魂来。江南多少闲庭馆，依旧朱门锁绿苔。\n"}
{"title": "送朱参政之豫章", "industry": "明代", "author": "谢榛", "content": "\n落落才名三十年，宦途华发转堪怜。独辞上国星随马，四渡西江月满船。湘雁晚低彭蠡泽，楚云春澹豫章天。定知丰剑归君后，遥望长安北斗边。\n"}
{"title": "罢章陵令山居过中峰道者二首 其二", "industry": "唐代", "author": "钱起", "content": "\n丘壑趣如此，暮年始栖偃。赖遇无心云，不笑归来晚。鸣鸠拂红枝，初服傍清畎。昨日山僧来，犹嫌嘉遁浅。托君紫阳家，路灭心更远。梯云创其居，抱犊上绝巘。杏田溪一曲，霞境峰几转。路石挂飞泉，谢公应在眼。愿言携手去，采药长不返。\n"}
{"title": "美人梳头", "industry": "唐代", "author": "张碧", "content": "\n玉堂花院小枝红，绿窗一片春光晓。玉容惊觉浓睡醒，\n\n圆蟾挂出妆台表。金盘解下丛鬟碎，三尺巫云绾朝翠。\n\n皓指高低寸黛愁，水精梳滑参差坠。须臾拢掠蝉鬓生，\n\n玉钗冷透冬冰明。芙蓉拆向新开脸，秋泉慢转眸波横。\n\n鹦鹉偷来话心曲，屏风半倚遥山绿。\n"}
{"title": "九日以菊花酒寄施醇翁通判", "industry": "宋代", "author": "王庭圭", "content": "\n每逢佳节忆渊明，自采篱边细菊英。坐见南山横紫翠，遥闻北地落欃枪。浇胸止赖杯中物，快意岂图身后名。幸有酒兵堪一举，请公谈笑下愁城。\n"}
{"title": "莪默绝句集译笺乙集 其四七八", "industry": "当代", "author": "伯昏子", "content": "\n倘有殷勤斗酒缘，不妨大啜暂成仙。吾抛悽怆君离肃，顿遣身魂纵九天。\n"}
{"title": "赠方望溪", "industry": "清代", "author": "鄂尔泰", "content": "\n《六经》治世非土苴，相期津逮窥垠涯。抉经之心不易得，词林文苑徒纷拿。《博物》但解辨鼮鼠，《搜神》或诧名驺牙。心井逼塞航断港，银海掉眩生狂花。此曹正坐读书误，遗弃根本搜蘖芽。桐城望溪我老友，学崇中正防奇邪。说经铿铿究终始，尤于《三礼》咀其华。《曲礼》增删繁就简，《正义》参订蓬扶麻。群书穿穴寻圣奥，下帘每听鼓三挝。方今重轮陛下圣，五纬顺序曜帝车。致君尧舜诚有术，许身稷、契非矜夸。天地人祀各适职，往谐秩宗帝女嘉。惟寅惟清恭朝夕，诏兼书局穷罗爬。吾衰旧闻苦荒落，妄冀邃密商量加。间送一难辄许可，琼琚乃报投木瓜。姚姒上溯下闽洛，青镜恐蚀妖虾蟆。岂邀名誉嗣圣德，宁望荒远登羲娲。所贵经学适时用，瞑坐矐若翻金鸦。委蛇退食时过我，剧谈恒瀹头纲茶。翛闲依然两学士，相视一笑无喧哗。张苍伏胜暨辕固，经儒往往臻耆遐。朝廷会行乞言礼，洗爵君且斟流霞。\n"}
{"title": "观化十五首", "industry": "宋代", "author": "黄庭坚", "content": "\n风烟漠漠半阴晴，人道春归不见形。嫩草已侵水面绿，平芜还破烧痕青。\n"}
{"title": "天台山中", "industry": "清代", "author": "梁清格", "content": "\n云从山中来，我向云中去。云飞不可留，欲访藏丹处。\n"}
{"title": "踏莎行 芳尘春迹", "industry": "清代", "author": "张令仪", "content": "\n斗草闲阶，秋千芳径。落红软处依稀认。雨馀沙浅露微痕，苍苔翠滑偷尖印。檀屑铺匀，金莲娇衬。晚风欲起扶初定。马嵬人去尚留香，屐廊枉作千秋恨。\n"}
{"title": "夜宿三山禅房漫赋刀剑二首 其一 刀", "industry": "明代", "author": "卢龙云", "content": "\n我有一宝刀，解之欲赠谁。伊人不可见，佩以善自随。明时遵海曲，漂泊滞天涯。刀头似明月，忆我心所私。操而可使割，应用自有时。堪叹世间人，笑中亦有之。\n"}
{"title": "和君玉辛夷之作", "industry": "近代", "author": "严古津", "content": "\n邻女窥墙似有情，潘郎入市路人倾。东皇未许春阴散，衬出辛夷一树明。\n"}
{"title": "人日出游湖上十首 其十", "industry": "宋代", "author": "杨万里", "content": "\n此行殊匆匆，天色不肯借。更待海棠晴，满意孤山下。\n"}
{"title": "赠陈眉公", "industry": "明代", "author": "李贞", "content": "\n每从山水忆音徽，遗逸如君世所稀。松叶春庭听鹤唳，荻花秋水钓鲈归。采芝自分随黄绮，补衮人争逊白衣。两奉徵书浑不起，冥冥谁不羡鸿飞。\n"}
{"title": "琐窗寒 寒柝", "industry": "清代", "author": "陈锐", "content": "\n刮地初霜，临关半月，乱鸦飞尽。逢逢响彻，危烛戍楼烟烬。碎乡心、三更四更，一更一点归期近。想提灯窄巷，老兵传语，月光如凝。宵迥悲同省。但急节和砧，严声催枕。晨钟未动，谁报晓天鸿信。自无人、深院漏沈，小尨觑竹遥吠影。总输他、断木中空，赚得残年恨。\n"}
{"title": "石门书院瀑布", "industry": "元代", "author": "张翥", "content": "\n飞泉喷薄下灵湫，疑有龙居最上头。长日风雷穿石起，半空河汉抉云流。青牛隐去神宫在，玄鹤归来洞府幽。弭节名山谐宿愿，筑居终羡昔贤游。\n"}
{"title": "徐悲鸿画师来游牯岭，相与登鹞鹰嘴，下瞰洲", "industry": "近代", "author": "陈三立", "content": "\n秘泄瀛寰亦一奇，龙钟为显古须眉。来师造化寻穷壑，散落天花写与谁？\n"}
{"title": "雪後玉堂夜直", "industry": "宋代", "author": "欧阳修", "content": "\n雪压宫墙锁禁城，沉沉楼殿景尤清。玉堂影乱灯交晃，银阙光寒夜自明。尘暗图书愁独直，人闲铃索久无声。銮坡地峻谁能到，莫惜宫壶酒屡倾。\n"}
{"title": "雨过", "industry": "宋代", "author": "虞俦", "content": "\n处处村舂急，家家晚爨烟。青山映丹杏，过雨转嫣然。\n"}
{"title": "十日发祁阳 其一", "industry": "宋代", "author": "项安世", "content": "\n自矜重九苦吟处，写出浯溪真画图。安排秀句待石鼓，指点江神迎綵舻。小雨已休朝复作，寒流忽涨夜仍枯。篷声瑟瑟滩声滑，应伴先生著句无。\n"}
{"title": "大黄花", "industry": "宋代", "author": "范成大", "content": "\n大芋高荷半亩阴，玉英危缀碧瑶簪。谁知一叶莲花面，中有将军剑戟心。\n"}
{"title": "处士妻十首", "industry": "宋代", "author": "刘克庄", "content": "\n何必如郎伯，区区禄万钟。辟纑并织屦，足了一生中。\n"}
{"title": "吊梅", "industry": "清代", "author": "许南英", "content": "\n孤忠抗节海之滨，香火空山草木新。独有梅花偏耐冷，枯根不受帝王仁！\n"}
{"title": "同洪平叔游武夷", "industry": "明代", "author": "高攀龙", "content": "\n连宵阴雨长春菭，方驾山中云即开。峰胜正愁舟急过，滩高绝便首重回。排云岩竹山山出，映水春华曲曲来。薄暮天游最高顶，可无呼月醉深杯。\n"}
{"title": "蔚", "industry": "宋代", "author": "周紫芝", "content": "\n山云未成雨，敛藏方寸间。会当不崇朝，一雨膏人寰。人言隐雾豹，依约在南山。试从管中窥，何止见一斑。人生患无才，富贵天岂悭。二士伟人物，万里来间关。行陈治安策，遂拜咫尺颜。岂容十里湖，长吟对烟鬟。愿君如鸾鹄，摩霄共追攀。云出豹亦变，何止铜与纶。举首望长途，分当落榛菅。鹏飞君方高，鸟倦我亦还。\n"}
{"title": "公实作暴雨诗次其韵", "industry": "宋代", "author": "洪炎", "content": "\n民生惟播殖，天意在农深。一夜盆倾雨，千家粒食心。知时占聚蚁，催种有鸣禽。喜是田间语，青青刺水针。\n"}
{"title": "孙屯田召为御史", "industry": "宋代", "author": "梅尧臣", "content": "\n荐牍交车府，恩书下建章。轻轩辞瑞翟，危弁学神羊。祖酌方滋桂，行威欲犯霜。凤毛仍袭庆，鸡舌更含香。气郁翔龙阙，风清振鹭行。今朝洛民思，东陌盛壶浆。\n"}
{"title": "海门春望", "industry": "清代", "author": "朱景英", "content": "\n春海长天镜面窥，更凭高处振衣宜。风回远浪帆千合，霞散颓垣角一吹。花柳故园劳梦寐，共球属国凛羁縻。原知此地关筹画，孤宦何堪鬓有丝。\n"}
{"title": "丙戌七夕五首 其一", "industry": "清代", "author": "王家枢", "content": "\n相传良夜会神仙，风送笙歌设画筵。定有美人天上降，倚阑斜睇不成眠。\n"}
{"title": "四皓庙", "industry": "元代", "author": "杨弘道", "content": "\n绵蕝仪成上下和，玉觞为寿醉颜𨠑。宠姬爱子惑方甚，贤傅谋臣无奈何。商岭白云封旧隐，汉宫鸿鹄动悲歌。高坟两两临遗庙，灌木阴森罥蔓萝。\n"}
{"title": "赐状元张镇孙以下诗", "industry": "宋代", "author": "赵祺", "content": "\n临轩再策岂虚文，要语诒谋敢弗遵。昭格天心惟至敬，封培邦本在深仁。详延喜见洋洋对，来誉知为蹇蹇臣。始进便当思远到，会须华国有儒珍。\n"}
{"title": "喜黄梨洲徵君过鹿峰", "industry": "清代", "author": "元璟", "content": "\n诸生方扫讲台花，更舁篮舆到若耶。正是可怜寒食后，乌巾白发倚风斜。\n"}
{"title": "广州杂诗 其四", "industry": "清代", "author": "钱澄之", "content": "\n岭南财赋罄徵求，使者还劳费括搜。仗节仍称周内史，鬻钱祗给粤诸侯。门前桃李谁为主，海底珊瑚已尽收。骑马健儿能荐士，上供曾否到端州？\n"}
{"title": "贺新郎", "industry": "清代", "author": "陈维崧", "content": "\n天畔蚕丛路。记当日、锦城丝管，华阳士女。一自愁云霾蜀栈，飞下桓家宣武。有多少、花钿血污。十万娥眉齐上马，过当年、花蕊题诗处。葭萌驿，鹃啼苦。春宵高宴元戎府。明月下、玉容黯淡，有人低诉。妾本成都良家子，叹息鸾分钗股。客亦为、泪零如雨。掷却黄金归破镜，问德言、还识菱花否。吾事毕，拔身去。\n"}
{"title": "七言 其二十三", "industry": "唐代", "author": "吕岩", "content": "\n认得东西木与金，自然炉鼎虎龙吟。但随天地明消息，方识阴阳有信音。左掌南辰攀鹤羽，右擎北极剖龟心。神仙亲口留斯旨，何用区区向外寻。\n"}
{"title": "宫词 其六十八", "industry": "宋代", "author": "王圭", "content": "\n金钲画角警场开，天子南郊玉辂来。十里青城遥北望，綵云宫殿月楼台。\n"}
{"title": "莲生 其二", "industry": "宋代", "author": "丘葵", "content": "\n莲生污泥中，其叶何郁郁。人生有恒性，云胡蔽于欲。\n"}
{"title": "赖编脩读书庄诗 其三", "industry": "明代", "author": "杨士奇", "content": "\n圃有嘉蔬沼有鱼，庭闱甘旨奉安居。桂花露重香浮屋，秋爽满林闻读书。\n"}
{"title": "泊浔阳江", "industry": "明代", "author": "释大香", "content": "\n倚棹秋光对碧峰，露香倾下木芙蓉。西林月白东林晓，两处敲残百八钟。\n"}
{"title": "送施郡丞见龙归滇四绝 其四", "industry": "明代", "author": "林熙春", "content": "\n世路崎岖蜀道难，阶前舞罢筑诗坛。青山明月无拘刺，看尔鸾雏百尺竿。\n"}
{"title": "铁行者", "industry": "宋代", "author": "张镃", "content": "\n僧舍生涯只且然，养他行者不须钱。龙潭莫问僧参得，吹灭灯时各自眠。\n"}
{"title": "子夜四时歌十六首 其七", "industry": "南北朝", "author": "萧衍", "content": "\n玉盘著朱李，金杯盛白酒。虽欲持自亲，复恐不甘口。\n"}
{"title": "送宇文迁明府赴洪州张观察追摄丰城令", "industry": "唐代", "author": "刘长卿", "content": "\n送君不复远为心，余亦扁舟湘水阴。路逐山光何处尽，\n\n春随草色向南深。陈蕃待客应悬榻，宓贱之官独抱琴。\n\n倘见主人论谪宦，尔来空有白头吟。\n"}
{"title": "句", "industry": "宋代", "author": "晏殊", "content": "\n紫结茱萸实，浓熏菡萏香。\n"}
{"title": "盱眙行", "industry": "宋代", "author": "刘过", "content": "\n车徐行，马后驰，天寒游子来盱眙。功名邂逅未可知。生身毕竟要何为。既不起草黄金闺，又不侍宴白玉墀。何不夜投将军飞，劝上征伐鞭四夷。沧海可填山可移，男儿志气当如斯。安能生死困毛锥，八韵作赋五字诗。金牌郎君黄头儿，有眼不忍重见之。志大才疏浩无期，逢人举似人笑嬉。谓之痴人未必痴，唤作奇士何能奇。\n"}
{"title": "绿意 春暮送客", "industry": "近代", "author": "谢觐虞", "content": "\n晴皋又碧，对峰螺压镜，年年凄绝。燕剪心情，几日斜阳，瘦了春衫颜色。柳阴小立浑如梦，算甚处曾闻鶗鴂。剩相逢、水畔杨花，旧舞玉钩帘额。依约故人鸡黍，清游怨不再，钿车油壁。残客天涯，世味凉纱，催去驮铃何急。山河尽有闲风雨，付猿鹤、牢愁自说。记溪头、荠菜齐花，隔浦红兰应撷。\n"}
{"title": "南柯子 张道一问黄芽", "industry": "元代", "author": "刘志渊", "content": "\n阳动阴随变，黄芽渐长成。参差五叶发黄庭。珠蕊苞开，放出紫金英。始结神丹粒，清光宇泰生。从容透体缕霞明。内外辉辉，法界混惺惺。\n"}
{"title": "寄周记室履道", "industry": "元代", "author": "徐贲", "content": "\n湖波遥带夕阳低，想得君家住更西。隔岸众山晴稍出，当门幽鸟晚犹啼。酒缘客里偏能饮，诗到愁边只谩题。欲倩归云寄离思，如何却向望中迷。\n"}
{"title": "沈宪敏公挽词", "industry": "宋代", "author": "楼钥", "content": "\n天使魁乡荐，上令卿改官。蚤峩乌府豸，终著侍臣冠。挂节威行惠，专城猛济宽。绍熙多旧学，胡不相宫端。\n"}
{"title": "寄颖昌诸叔", "industry": "宋代", "author": "吕本中", "content": "\n身如许县老聋丞，心是江湖版下僧。万事聊凭曲肱梦，一尊时近短檠灯。旧游可数终难又，恶况虽多不厌曾。尚忆少年情语否，夜窗相对发鬅鬙。\n"}
{"title": "闲步二首 其一", "industry": "明代", "author": "袁凯", "content": "\n春园偶尔独往，晚径萧然自还。芳草烟中冉冉，落花风外斑斑。\n"}
{"title": "菊花新 其四", "industry": "宋代", "author": "葛长庚", "content": "\n念我东皇大帝儿。是操觚弄翰之职。飞落尘寰，似此度，算应希。向这里。安能便、策景御气。灰头土面、千河水。把我如何洗。纵便有铢衣，已失眉峰翠。看看皓首，瞒不过镜台儿。除是去、青松下、碧云底。\n"}
{"title": "立春", "industry": "明代", "author": "何景明", "content": "\n今年腊月逢春日，喜见东风隔岁吹。沙上柳条已堪把，城边梅花亦不迟。离离山郡开云雪，冉冉乡园易岁时。欲与邻翁试新酒，相邀酩酊莫深辞。\n"}
{"title": "题麻姑仙人小影二首 其一", "industry": "清代", "author": "缪重熙", "content": "\n仙阙高依碧落中，往来跨鹤驭长空。游天戏海浑无定，斜絜神芦半露红。\n"}
{"title": "行边", "industry": "明代", "author": "戚继光", "content": "\n花事蹉跎候雁催，江南三月送春回。蓟门桃李应何限，岁岁不知春去来。\n"}
{"title": "赴和州于武昌县再遇毛仙翁十八兄因成一绝", "industry": "唐代", "author": "刘禹锡", "content": "\n武昌山下蜀江东，重向仙舟见葛洪。\n\n又得案前亲礼拜，大罗天诀玉函封。\n"}
{"title": "前年一首投赠刘荆州", "industry": "宋代", "author": "王灼", "content": "\n前年别公东南驰，正当六騩还宫时。都人欢传好消息，慈宁首问公何之。毡裘不复恃军马，颍上一战中兴基。青天白日呈万象，向来谗吻真成痴。数从西府伺行李，枢筦政要人扶持。吴江再见丹枫落，宁料我公犹在兹。呼鹰台边闲鼓角，望沙楼上陈书诗。夕烽平安置莫问，贤牧自当十万师。维昔全荆号强国，近者贼火仍疮痍。形胜之地勋名集，端使前辈相追随。衰宗依刘有故事，自怜远去作儿嬉。明朝烂醉沙头酒，不管春风吹鬓丝。\n"}
{"title": "寄周畏知", "industry": "宋代", "author": "赵蕃", "content": "\n书疏虽能数，飘零可奈何。每怀谈绪远，更益鬓丝多。治行今难及，声名保不磨。公宁免腾踏，我乃愿婆娑。\n"}
{"title": "寄浦进士文玉用其韵", "industry": "明代", "author": "邵宝", "content": "\n长安为客一年多，喜听明良和舜歌。风海稍纡仙足骥，云山微露佛头螺。两都赋在名为累，三策文成病作魔。独有知音隔江左，蓉湖秋晚水增波。\n"}
{"title": "田园书事", "industry": "明代", "author": "高启", "content": "\n西园春去绿阴成，已觉南窗枕簟清。帘卷斜阳归燕入，池生芳草乱蛙鸣。叶过谷雨花犹在，衣近梅天润易生。独坐正知闲昼永，吟余消尽篆烟轻。\n"}
{"title": "挽湛然社兄", "industry": "明代", "author": "释通岸", "content": "\n忆尔同游日，清风动给园。应机皆有作，离幻竟无言。双树啼寒鸟，空山闻夜猿。寥寥千古意，此际不堪论。\n"}
{"title": "忆仲弟以六月六日上事 其二", "industry": "明代", "author": "罗钦顺", "content": "\n桃花千树塞玄都，超佐薇垣帝渥殊。上事不妨沾暑雨，开门先合剪春芜。农桑遍野家应给，寮寀同心德不孤。须忆少年兄与弟，青灯相对讲三谟。\n"}
{"title": "再次韵 其二", "industry": "宋代", "author": "魏了翁", "content": "\n我尝妄意于古人，子今用力苦先我。安得从容长似今，借子玉匙发关锁。\n"}
{"title": "九月八日登高作重九奇父赋三十韵与义拾馀意亦赋十二韵 其一", "industry": "宋代", "author": "陈与义", "content": "\n九月风景好，节意满天涯。书生尊所闻，登高乱城鸦。虽无后乘丽，前驱载黄花。两楼压波壮，众泽分夭斜。居夷惊有苗，访古悲章华。萧条湖海事，胜日一笑哗。兴移三里亭，木影杂蛟蛇。\n"}
{"title": "喜蚊勉儿辈二首 其二", "industry": "明代", "author": "梁必强", "content": "\n老夫临头耳更聪，忽惊枕上话生风。苍蝇儆夜君知否，顿觉蚊蠓亦化工。\n"}
{"title": "吕仙祠", "industry": "明代", "author": "李梦阳", "content": "\n孤游逢吕迹，永逝感卢生。眷彼炊梁术，契我遗世情。苍山故国道，落日邯郸城。阴阴祠宇夕，宛宛曲池清。不见金芝侣，谁闻朱凤声。田鼯穴桂壁，野葛蔓松楹。宁知往来者，不是寐中行。\n"}
{"title": "浪淘沙", "industry": "当代", "author": "谷海鹰", "content": "\n雨后黯云天。湿翠笼烟。蝉鸣蛙鼓噪窗閒。红藕添妆香细细，袅娜风前。趺坐拟修仙。珍重流年。痴魂无赖叩邯郸。楼外一声歌失调，惊破缠绵。\n"}
{"title": "赠冯律天 其一", "industry": "明代", "author": "屈大均", "content": "\n久客辽阳识地形，巫闾长白有图经。南帆倘至松花水，定向床前拜管宁。\n"}
{"title": "题桃花源图二首 其二", "industry": "近代", "author": "连横", "content": "\n桑麻鸡犬自成邻，流水桃花别有春。若使刘项皆遁世，他年何以报强秦？\n"}
{"title": "癸丑江上春感 其二", "industry": "清代", "author": "杨圻", "content": "\n雪消樯燕语，汗漫涉江沱。芳草依天尽，春风入海多。疮痍殊未了，烟景欲如何。忽听龟兹曲，无心子夜歌。\n"}
{"title": "南乡子 寿何聪山", "industry": "元代", "author": "刘敏中", "content": "\n瑞雪夜来晴。和气欢声满凤城。雪里梅花开更好，分明。要见和羹事业成。东阁此时晴。庆在春风潋滟觥。阴德自应长富贵，康宁。便拟台星\n"}
{"title": "宿支硎寺上房", "industry": "唐代", "author": "皎然", "content": "\n上方精舍远，共宿白云端。寂寞千峰夜，萧条万木寒。\n\n山光霜下见，松色月中看。却与西林别，归心即欲阑。\n"}
{"title": "经计", "industry": "明代", "author": "郭之奇", "content": "\n也知国计重经边，经计还须问百年。自古财生应有道，方今民食以为天。寡盈于岁微当酌，用缓之间或可权。但使桑麻能尽复，未烦日议赈荒钱。\n"}
{"title": "南歌子", "industry": "宋代", "author": "向滈", "content": "\n路尽湘江水，人行瘅雾间。昏昏西日度严关。天外一簪初见、岭南山。北雁连书断，新霜点鬓斑。此时休问几时还。准拟桂林佳处、过春残。\n"}
{"title": "雨中戏梦锡", "industry": "宋代", "author": "孔平仲", "content": "\n云横金岭迷驱辙，水溢沂河卷断梁。预祝愁霖贯秋序，留君行色到重阳。\n"}
{"title": "和傅侍郎至临漳感旧十咏", "industry": "宋代", "author": "陈淳", "content": "\n阳复东郊雨阁丝，欢迎父老拥车随。竞传碧眼朱颜在，宛若当年剖竹时。\n"}
{"title": "古别离", "industry": "元代", "author": "张昱", "content": "\n阳关古别离，对面折杨柳。旋踵委道傍，焉得长在手？丈夫四方志，竭力车马走。慷慨平生怀，不在然诺后。倾资铸宝剑，性命同所有。去去勿复陈，黄金印如斗。\n"}
{"title": "刘岩居士再和去年中秋见贻次韵", "industry": "宋代", "author": "姜特立", "content": "\n苍茫云海渺无津，玉户初圆绝点尘。万里共欣云叶净，一年争看桂华新。狂吟定约六七友，低唱可无三两人。今日公来赓旧曲，梅山惊动主林神。\n"}
{"title": "登楼望黄山", "industry": "宋代", "author": "徐师", "content": "\n黄山楼上望黄山，水石云霞未得攀。三十六峰应笑我，纷纷尘事几时间。\n"}
{"title": "昆明雨泛 其二", "industry": "清代", "author": "弘历", "content": "\n乱点随风疏复密，寒光度水有还无。常年一雨还艰得，叠沛频沾有是乎。\n"}
{"title": "涂山女歌", "industry": "先秦", "author": "佚名", "content": "\n候人猗兮。\n"}
{"title": "别拟太上皇帝挽歌词六首", "industry": "宋代", "author": "范成大", "content": "\n舞羽修文后，投歌讲艺时。天章云汉丽，国典日星垂。麟绝仲尼笔，猿啼神禹碑。伤心河洛水，无处问龙龟。\n"}
{"title": "诗", "industry": "魏晋", "author": "湛方生", "content": "\n鼓棹行游瞩。\n"}
{"title": "怀蒋修隅同年", "industry": "清代", "author": "袁文揆", "content": "\n贫交意气自联翩，落拓金台共几年。大令笔谁讥饿隶，小坡诗已著斜川。饮余白堕颜空壮，著敝青袍岁又迁。记得临歧勤赠策，祇今朔雁到何天。\n"}
{"title": "相圃新成十韵示诸生", "industry": "明代", "author": "汤显祖", "content": "\n礼乐在平昌，诸生立射堂。山形君子似，地脉圣人傍。四兽风云合，三龟日月良。天门驰直道，星舍翼回廊。半壁新泉暖，成帷旧木苍。尝闻殷曰序，如见孔之墙。远意桑蓬色，清歌皪藻香。修容随抗耦，射策拟穿杨。有鹄求臣子，为侯应帝王。同科非尔力，得隽乃吾祥。\n"}
{"title": "归母怨", "industry": "明代", "author": "李东阳", "content": "\n母告儿：\"饥不得汝食，寒不得汝衣，汝身荣盛吾何为？\"儿告母：\"寒不见母寒，暑不见母暑，死若有知应得睹。\"齐使还，周兵起。天遣来，来送死，洛阳不死长安死。殿前一杀数十人，母身在否无儿存，丁宁莫遣齐师闻。\n"}
{"title": "北窗病起", "industry": "宋代", "author": "陆游", "content": "\n一饥可忍万缘轻，况复幽窗疾渐平。更事天公终赏识，欺人鬼子漫纵横。道边尘起频障扇，门外波清剩濯缨。不为褊心憎薄俗，客星祠下是归程。\n"}
{"title": "和范景仁王景彝殿中杂题三十八首并次韵其三", "industry": "宋代", "author": "梅尧臣", "content": "\n玉几常中宝作床，无端絮惹御袍香。群公唱第鱼龙化，列侍金阶若堵墙。\n"}
{"title": "九月望日得石斋馆丈午日见怀诗次韵 其四", "industry": "明代", "author": "钱谦益", "content": "\n以尔锒铛日，追余梏拲年。词林原有叙，圜土亦推先。泣夏怀明德，逾冬忆古贤。天涯明发思，炯炯一镫前。\n"}
{"title": "续成语四首 其三", "industry": "明代", "author": "陈子升", "content": "\n日回而月周，时不与人游。众人皆疾足，羌余独淹留。蟋蟀入我床，鸿雁何哀愁。友生日以远，将在东山头。亮哉宋大夫，四序独悲秋。\n"}
{"title": "次韵子由送蒋夔赴代州学官", "industry": "宋代", "author": "苏轼", "content": "\n功利争先变法初，典型独守老成余。穷人未信诗能尔，倚市悬知绣不如。代北诸生渐狂简，床头杂说为爬梳。归来问雁吾何敢，疾世王符解著书。\n"}
{"title": "高邮旅泊书怀寄淮东提举蔡成甫观兼呈郑使君弇三首 其三", "industry": "宋代", "author": "程俱", "content": "\n长夏热欲死，迎秋气已清。蚊蝇任来往，螟螣尚纵横。行止厌人问，栖迟真自惊。使君高义在，解榻见深情。\n"}
{"title": "秋夜", "industry": "清代", "author": "王玮", "content": "\n耿耿星河见，长安横匹练。冷露湿罗裾，凉风捐纨扇。人生暮气防，天籁商音变。遥思华屋中，丝竹开豪宴。\n"}
{"title": "失题", "industry": "魏晋", "author": "陆云", "content": "\n美哉良友。禀德坤灵。明照远鉴。幽微妍精。超迹皇英。质如瑶琼。赠我翰林。示我丹诚。道同契合。体异心幷。自顷西徂。合于五楼。迟想欢嬿。观我良畴。亦既至止。愿言莫由。室迩入鬲。中情则忧。抱恨东游。神往形留。何以合志。寄之此诗。何以写思。记之斯辞。我心爱矣。歌以赠之。无秘尔音。不我是贻。\n"}
{"title": "李天瑞论事远谪冬月渡河冰陷而没", "industry": "明代", "author": "王云凤", "content": "\n眷彼湖中岛，松柏在其端。下有冢累累，行人伤心肝。流光催人老，坐使彫朱颜。朱门临广陌，大盖纷鸣銮。珠帘映红烛，清宵歌未残。高堂列钟鼓，胡为独幽閒。志士怀百忧，十日不一欢。所忧在何事，非为一身安。志违身亦死，令人坐长叹。不如饮美酒，与众共游般。游般非吾志，去上首阳山。\n"}
{"title": "四皓", "industry": "元代", "author": "刘鹗", "content": "\n汉祖事嫚骂，耻以长策干。生平义不辱，远隐商山间。轩冕多险巇，衣冠自高閒。芝草甘且腴，白发明苍颜。超然高物表，于世了不关。一朝诣阙下，汉室安如山。信有大力量，谈笑回强澜。始知老英雄，未易浅近观。藏器固有待，时至功无难。往往渭水滨，托兴事钓竿。\n"}
{"title": "杂言和常州李员外副使春日戏题十首 其八", "industry": "唐代", "author": "权德舆", "content": "\n春风半，春光遍。柳如丝，花似霰。归心劳梦寐，远目伤游眄。可惜长安无限春，年年空向江南见。\n"}
{"title": "花草合幅为朱熊题", "industry": "清代", "author": "姚燮", "content": "\n苕水长房吾旧友，海红点染曼陀手，玉茗仙人佩华绶。缦翁风骨老益苍，为余曾写姑射妆，此笔亦似忘庵王。休文用笔主瘦劲，纸帐纤魂摄明靓，折腰哆口岂其病？小海胎息南田翁，倾朱调粉无不工。双蓓弹指重台红，玉环浅笑宜春风。子祥亦是萟林妙，手割苍云来鹤峤，青凤灵符逊奇峭。梦泉六法素高洁，千金宝此五龙玦。物得所主等绰楔，我为题诗补其缺。\n"}
{"title": "黄士一为余作墨梅效阴何体", "industry": "元代", "author": "刘永之", "content": "\n朝阳耀白雪，微月照寒泉。玉环承佩结，明珠缀组连。不愁歌次阕，已向画图传。讵是扬州郭，偏蒙何逊怜。\n"}
{"title": "绍兴十年发皇太后册宝八首 其二 中书令奉册诣皇帝褥位用《礼安》。", "industry": "宋代", "author": "郊庙朝会歌辞", "content": "\n声乐备陈，礼容罔忒。相维辟公，虔奉玉册。皇则受之，慕形于色。既寿且康，与天无极。\n"}
{"title": "杂画四绝 其三", "industry": "明代", "author": "李东阳", "content": "\n地僻长宜静，郎潜亦爱贫。贫家不酿酒，自有问奇人。\n"}
{"title": "送姜子谦丞於潜", "industry": "宋代", "author": "袁燮", "content": "\n磻溪有君子，玉壶贮寒冰。一朝辞旧隐，去为畿邑丞。畿邑天下剧，赞府须贤能。才刃肯尝试，心源先自澄。古来人中杰，进德如川增。规模百年后，感慨中夜兴。终焉不碌碌，泰华高崚嶒。君侯资敏达，而以古自绳。嗜书殆成痴，几载鸡窗灯。词场贾余勇，先取蝥弧登。成功不自伐，得善勤服膺。筌蹄宁复顾，堂奥从今升。时哉佐裁决，行矣蜚声称。吾民久憔悴，德政先哀矜。宁书考下下，莫忘心兢兢。俯仰无愧怍，正直神所凭。相期志远大，可但观飞腾。久要忽语别，惨戚不自胜。我无锦绣段，何以赠良朋。一言布心腹，旧贯古所仍。\n"}
{"title": "过岳阳追酬王壬秋巴陵城楼题壁", "industry": "清代", "author": "邓辅纶", "content": "\n江山暮凄凝，西晖亦未灭。登楼余何思，天末下微叶。怀人阻轻驾，芳翰悚惊瞥。弄珠凄汉游，搴兰感湘别。即事惜睽携，举目异徂辙。情随沅澧深，形滞江山隔。洞庭信周险，南服资控扼。涘渚自靡涯，升涸恒依节。流止貌涵鉴，盈虚几时哲。群鸥浴和风，棹女溯归月。寸心澹元竞，千里平不竭。岁晚淹桂舟，蘅芜犹可掇。\n"}
{"title": "颂古八首 其六", "industry": "宋代", "author": "释如净", "content": "\n张来张打油，李来李打油。通身骨辘转，打得最风流。\n"}
{"title": "泊吴江食莼鲈菰菜二首 其二", "industry": "宋代", "author": "袁说友", "content": "\n一舸清风四牡还，垂虹亭上几栏干。季鹰命驾劳千里，如我清游却不难。\n"}
{"title": "六十一自寿", "industry": "明代", "author": "陈宪章", "content": "\n世间甲子是何年，母鬓双皤子亦然。十数曾孙罗膝下，两三杯酒笑灯前。寻僧野寺花迷路，吹笛江门月满船。圣主万年歌不足，黄河清了凤翩跹。\n"}
{"title": "孝诗六章为颜季栗赋 其五 哀殒操之一", "industry": "明代", "author": "沈周", "content": "\n嗟嗟违和，考实遘痾。嗟嗟痾沈，衋伤我心。鬼神其知兮，祈以身代。惟考生兮，我亦奚爱。\n"}
{"title": "再和元礼春怀十首", "industry": "宋代", "author": "黄庭坚", "content": "\n滞梦停愁乱性灵，安眠灭念闭幽扃。体中忽觉有佳处，读易一肩如酒醒。\n"}
{"title": "韩忠武王墓", "industry": "清代", "author": "杨浚", "content": "\n古碑崒嵂倚荒丘，宋室存亡仗运筹。十万敌兵来假道，八千骁骑截中流。为惭南国输金辱，聊向西胡纵酒游。埋骨青山遗恨在，寒风落日战松楸。\n"}
{"title": "陪宣城大夫崔公泛后池兼北楼宴二首 其一", "industry": "唐代", "author": "许浑", "content": "\n陪汎芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。\n"}
{"title": "留别柴子", "industry": "明代", "author": "边贡", "content": "\n相忆恨长道，相逢惊白头。又为千里别，还作几年愁。故旧天涯少，勋名世上浮。不堪风雨夜，虚馆对新秋。\n"}
{"title": "自古 其二", "industry": "宋代", "author": "刘攽", "content": "\n汉约无功不得侯，奸雄恶少善为谋。却令骄主轻人命，奴仆行师海北头。\n"}
{"title": "菩萨蛮", "industry": "宋代", "author": "晏几道", "content": "\n春风未放花心吐。尊前不拟分明语。酒色上来迟。绿须红杏枝。\n\n今朝眉黛浅。暗恨归时远。前夜月当楼。相逢南陌头。\n"}
{"title": "酬乐天（时乐天摄尉，予为拾遗）", "industry": "唐代", "author": "元稹", "content": "\n放鹤在深水，置鱼在高枝。升沉或异势，同谓非所宜。\n\n君为邑中吏，皎皎鸾凤姿。顾我何为者，翻侍白玉墀。\n\n昔作芸香侣，三载不暂离。逮兹忽相失，旦夕梦魂思。\n\n崔嵬骊山顶，宫树遥参差。只得两相望，不得长相随。\n\n多君岁寒意，裁作秋兴诗。上言风尘苦，下言时节移。\n\n官家事拘束，安得携手期。愿为云与雨，会合天之垂。\n"}
{"title": "怀易堂次敬亭韵 其一", "industry": "清代", "author": "敦敏", "content": "\n书剑今何处，翻怜作客时。探奇遇废寺，吊古访遗碑。水阔孤帆远，春寒旅雁迟。顿教离别意，往事倍堪思。\n"}
{"title": "摸鱼儿 寄二觐", "industry": "清代", "author": "李符", "content": "\n几年来、月泉吟社，约游都在乡里。舍南舍北招寻惯，祇隔一重烟水。吟且醉。从不负、兔华圆缺花荣悴。难忘最是。共诗衲茶仙，鹦林挑烛，话到梵钟起。江南好，留住春船行李。西风旋又吹袂。雁沉芦响摇秋雪，旧国应凋寒翠。愁梦里。也只恋、渔滩扫叶炊菰米。赋归须记。在养鸭河边，卖鱼桥外，商略结邻事。\n"}
{"title": "已亥杂诗 306", "industry": "清代", "author": "龚自珍", "content": "\n家园黄熟半林柑，抛向筠笼载两三。风雪迎裾好持赠，预教诗婢识江南。\n"}
{"title": "月仲重九生朝喜赋二首 其一", "industry": "宋代", "author": "林希逸", "content": "\n自得生涯一室中，不于牛斗问穷通。傍閒婚嫁先时了，随分衣冠与世同。伊昔阿奴俱养母，如今予季亦成翁。相看各喜贫强健，对菊休辞酒盏空。\n"}
{"title": "挽竹芗龚侍郎 其二", "industry": "宋代", "author": "王义山", "content": "\n一木难支大厦倾，阖门拚却赴波鲸。归来止为寻坟陇，隐去不教知姓名。剩有诗篇传不朽，相从野老话生平。翩翩只鹤扶云去，群玉峰头籍大清。\n"}
{"title": "端午泛舟溯河数里", "industry": "清代", "author": "曾习经", "content": "\n杨花燕子争轻俊，五月村庄似晚春。过雨断云时作瞑，缘源尽日不逢人。劳生有暇天应直，佳节无聊酒觉醇。摇兀小舟忘远近，拨蒲归路月弦新。\n"}
{"title": "凤皇台", "industry": "宋代", "author": "倪垕", "content": "\n凤皇凤皇几千载，凤皇已去台空在。应多燕雀语画梁，瞥见蛟龙起沧海。二十年前曾来游，野田白鹭涵清秋。今夕何夕领宾客，饭盂有饭思貔貅。六朝故国金陵道，柳外闲愁仗谁扫。掀髯一笑问西风，未必江山知我老。\n"}
{"title": "蜕庵岁晏百忧薰心排遣以诗乃作五首 其二", "industry": "元代", "author": "张翥", "content": "\n小小新斋阁，温温旧毾㲪。精神全藉酒，筋力半支藤。蛰豸深坯户，冥鸿巧避矰。蒙头衲被底，何异在家僧。\n"}
{"title": "入京道中寄同里诸友", "industry": "元代", "author": "黄溍", "content": "\n十年州县底，及此望京华。客路时时雨，春江岸岸花。何方堪报国，将老更浮家。可得同携手，山颠复水涯。\n"}
{"title": "田家女", "industry": "宋代", "author": "吴可", "content": "\n两两垂髫窈窕娘，含差无语莳青身。翻思贵室千金女。笑倚红楼抹晓妆。\n"}
{"title": "买陂塘 感事", "industry": "清代", "author": "陈祖绶", "content": "\n莽莽奔波、藜扶襁负，又惊动地鼙鼓。营门日落人声哄，道是搜查烟户。官莫怒。剩劫火、馀生求替民为主。兵真如虎。纵伧父多金，豪家复壁，抄掠没完土。冤谁诉。人在枪林弹雨。惟闻野庙狐语。河山锦绣今分裂，一片灰尘燕楚。新政府。推戴个、周公负斧纶音许。唐虞义举。愿释甲归农，投戈讲蓻，同作衮衣补。\n"}
{"title": "罗敷媚 碧桃", "industry": "明代", "author": "屈大均", "content": "\n洗红尽褪夭夭色，雪粉犹多。不肯颜酡。浓淡胭脂总笑他。看朱成碧朦胧甚，只为相思。不见红儿。化作瑶华怎得知。\n"}
{"title": "忆少年令/忆少年", "industry": "宋代", "author": "康与之", "content": "\n双龙烛影，千门夜色，三五宴瑶台。舞蝶随香，飞蝉扑鬓，人自蕊宫来。太平箫鼓宸居晓，清漏玉壶催。步辇归时，绮罗生润，花上月徘徊。\n"}
{"title": "饯吴长文司理用修持贤业教无欠为韵", "industry": "宋代", "author": "裘万顷", "content": "\n考亭无恙时，从游孰非贤。岁寒万木雕，松柏始杰然。\n"}
{"title": "游崇因寺", "industry": "明代", "author": "陈琏", "content": "\n不到崇因才数月，重来风景十分佳。李花白放千林雪，桃萼红蒸一坞霞。香袅兽炉焚柏子，汤生蟹眼试茶芽。醉挥綵笔题新句，留与山僧护碧纱。\n"}
{"title": "刘伯诚见惠仆所作中山杂咏石刻", "industry": "宋代", "author": "宋祁", "content": "\n衣冠昔奔波，晋社亦中徙。水府拥宫阙，六姓传剑玺。名卿入理窟，黔首多兵死。真人划墉障，六合如平砥。三山屹不化，城郭无形似。冥冥桑麻村，残锋出耘耔。前朝绝遗老，故事稽野史。我顷为中山，蠲租案田水。刳木枕波涛，龙刀伐荆杞。丛祠及荒垅，幽处无不履。车停客登席，酒尽诗在纸。游深造遐邃，语苦出奇诡。投囊凡几时，蓬尘失料理。刘侯见之笑，谓此那可毁。濡毫请挥灑，买石亲镌纪。嗟予政理疏，无德行畏壘。编民愿尸祝，有愧庚桑子。惟兹楚客谣，可以传下里。何时见椎击，断仆清江尾。\n"}
{"title": "三割股 其三", "industry": "清代", "author": "陈斌", "content": "\n三割股，为夫苦。负疾如丘山，妾无疾心腐。天乎不可堕，姑何抚，娇儿何怙妾不苦。三割股，天乎不可堕。\n"}
{"title": "清商怨", "industry": "清代", "author": "蒋春霖", "content": "\n津亭飞絮倦舞。趁峭帆南浦。别酒初醒，春潮催瘦橹。天涯花落更苦。客乍到、春又归去。梦遍千山，江寒无杜宇。\n"}
{"title": "雨中望皖公山不见因寄提举马大丞 其一", "industry": "宋代", "author": "彭汝砺", "content": "\n泊舟欲近皖公山，山在青云烟雨间。苍翠不容尘俗见，祇应留着待公还。\n"}
{"title": "蝶恋花", "industry": "宋代", "author": "晏几道", "content": "\n碧草池塘春又晚。小叶风娇，尚学娥妆浅。双燕来时还念远。珠帘绣户杨花满。\n\n绿柱频移弦易断。细看秦筝，正似人情短。一曲啼乌心绪乱。红颜暗与流年换。\n"}
{"title": "题广信李通判梅竹画四轴 其四", "industry": "明代", "author": "郑真", "content": "\n姑射神人杂佩瑶，月明深夜许相招。鹤声唤起瑶台梦，百尺琅玕雪未消。\n"}
{"title": "寒夜", "industry": "清代", "author": "姚燮", "content": "\n众壑归瞢静，万木明枯彫。大宇漭雪色，寒月凄然高。幸兹群动閟，暂息吾生劳。尘热一为化，气象愁不骄。苍茫擪危笛，天阔响与遥。藏阳忽嘘返，宿鸟因之翱。蠕蛰有至理，转运在芴毫。岁华逝如鹜，毋使嗟鬓毛。\n"}
{"title": "和天台雅集韵 其四", "industry": "清代", "author": "心中", "content": "\n家住桐庐水石寰，随亲游幕未南还。髫龄失怙伤孤露，十载跏趺洛下山。\n"}
{"title": "南游绝句 其十一", "industry": "近代", "author": "黄浚", "content": "\n天遣钟山压后湖，龙蟠气槩瓮山无。为言树木如名节，乱后林峦柰尔疏。\n"}
{"title": "咏小儿采菱诗", "industry": "南北朝", "author": "刘孝绰", "content": "\n采菱非采菉，日暮且盈舠。踟蹰未敢进，畏欲比残桃。\n"}
{"title": "咏狂虏", "industry": "宋代", "author": "陈必复", "content": "\n狂虏何时静，干戈卒未休。乾坤犹半拆，汴泗自东流。腥日鼪鼯野，悲风鸿雁秋。诸贤江左计，长为晋人羞。\n"}
{"title": "题张路松鹤障子赠豫斋翁", "industry": "明代", "author": "李梦阳", "content": "\n张路画松气英杰，老根崭岩干屈铁。风毛瑟飒似欲动，高堂六月生霜雪。树根倚坐者谁翁，面颜恰如十五童。玄笔涂抹遽成鹤，昂藏意欲凌云空。问翁自言不记岁，曾与太古鸿濛戏。食桃落核昆崙坳，桃长今与昆崙高。桃也开花复结实，东方小儿窃其七。此论荒唐旧所闻，画笔画出真如神。愿将仙品投仙侣，常作乾坤不老人。\n"}
{"title": "寓吴门十首", "industry": "宋代", "author": "陈造", "content": "\n向来勇策著书勋，一刻曾将白璧论。老去光阴都不惜，静看乌兔役朝昏。\n"}
{"title": "和徐伯远见寄三首", "industry": "宋代", "author": "王之道", "content": "\n三诗自可当尺书，得书何必须双鱼。黄花强把酬雪白，丐君捧腹聊轩渠。\n"}
{"title": "秋日呈颜夷仲", "industry": "宋代", "author": "吕本中", "content": "\n老去身已衰，事过意愈懒。斯人未寂寞，吾此归亦晚。疏篱带落叶，秋色忽已满。南窗可炙背，唤妇同茗盌。旧读无新功，亦复费编纂。凝尘乱朱墨，妙句折编简。往者荷蓧翁，实具世外眼。不能与之游，只有兴尽返。曹南二三老，夙昔荷推挽。平生万卷书，未尽一日款。微词绝端兆，自怪识者罕。愿闻片言佳，庶用收褊短。\n"}
{"title": "句", "industry": "唐代", "author": "司空图", "content": "\n忍事敌灾星。（以下《困学纪闻》）\n\n物望倾心久，凶渠破胆频。（《咏房太尉》。自注：初琯\n\n建亲王分镇天下议，明皇从之，肃宗以是疑琯，受谗废。\n\n先是禄山见分镇诏书，附膺叹曰：“吾不得天下矣！”）\n\n鼎饫和方济，台阶润欲平。（《纬略》）。\n\n夜短猿悲减，风和鹊喜虚。\n\n骅骝思故第，鹦鹉失佳人。\n\n鲸鲵人海涸，魑魅棘林幽。\n\n棋声花院闭，幡影石坛高。\n\n地凉清鹤梦，林静肃僧仪。\n\n晚妆留拜月，春睡更生香。\n\n隔谷见鸡犬，山苗接楚田。人家寒食月，花影午时天。\n\n（见图与人论诗，举得意者二十二联，无全什者附记于此）\n\n官路好禽声，轩车驻晚程。南楼山最秀，北路邑偏清。\n\n（虞乡县楼）\n\n多病形容五十三，谁怜借笏趁朝参。（华下乞归，\n\n见《摭言》）\n\n十年太华无知己，只得虚中两首诗。（王禹偁云：人多\n\n以四皓、二疏目图，惟僧虚中赠图诗云：道装汀鹤识，\n\n春醉野人扶。言其操履检身，非傲世也。又云：\n\n有时看御札，特地挂朝衣。言其尊戴存诚，非邀君也。\n\n故图诗云云，言得其意趣）\n\n看师逸迹两师宜，高适歌行李白诗。（赠z6光，\n\n见《宣和书谱》）\n\n"}
{"title": "题竹二十一首 其十六", "industry": "元代", "author": "吴镇", "content": "\n娟娟春前花，袅袅风前柳。独有此君子，可为岁寒友。\n"}
{"title": "过长沙", "industry": "清代", "author": "李宪噩", "content": "\n盘盂周秦遗，宝之万镒重。儒术法三代，迂阔乃无用。盛世不复古，何贵麟与凤？旧宅湘水头，聊过一帆送。太傅安在哉？城郭人民众。嗟我非其才，归园学抱瓮。\n"}
{"title": "九日", "industry": "宋代", "author": "周紫芝", "content": "\n九日清尊强挽秋，满庭风雨复谁游。俗人言下无三语，此老胸中有九流。白发不妨欺短帽，黄花应解笑痴愁。客情老去何曾好，双鲤书来几日收。\n"}
{"title": "舟至湖心，望豫章西山云起，风雨骤至", "industry": "宋代", "author": "杨万里", "content": "\n横洲送我忽俱还，四顾无边已惨颜。雪浪撞天吞几子，抛云将雨起西山。一声霹雳从空下，万丈金蛇掣斗间。舟子惊呼总无色，平生忠信且今番。\n"}
{"title": "通州 其一", "industry": "明代", "author": "杨士奇", "content": "\n城倚红云下，门临绿水滨。宝鞍驰骏马，多是帝京人。\n"}
{"title": "送玖儿北上并示琰儿 其二", "industry": "明代", "author": "黎民表", "content": "\n白石清泉未尽贫，蓬蒿今喜卜居新。不求絣絖千金技，又见腾骧八尺身。桑柘暂违南国暖，莺花深驻帝城春。衰迟未有酬恩处，跂尔追班入□□。\n"}
{"title": "寄亲旧", "industry": "明代", "author": "庞嵩", "content": "\n一入滇南万里程，乡园亲旧总关情。相逢樽酒论何日，得遇飞鸿且寄声。\n"}
{"title": "春日期少承过洲上", "industry": "明代", "author": "欧大任", "content": "\n寒食君有期，江烟过三月。荼蘼渐欲开，容易花成雪。\n"}
{"title": "南园杂诗六首·萤", "industry": "宋代", "author": "司马光", "content": "\n林塘荒湿地，向夕已飞萤。月没蛩吟砌，露凉人在庭。随风疑落烬，过水乱疏星。学子灯前寝，谁将尔照径。\n"}
{"title": "昭君怨（游池）", "industry": "宋代", "author": "张鎡", "content": "\n拂晓＿舟东去。细看荷花垂露。红绿总吹香。一般凉。\n\n会享人天清福。休把两眉轻蹙。谁道做神仙。戴貂蝉。\n"}
{"title": "登谪仙楼有怀千山", "industry": "明代", "author": "释今无", "content": "\n欸乃听残客思愁，来登江上谪仙楼。寒风直扇金陵雨，怒浪长连白鹭洲。万里中原腾杀气，三边朔漠怨貂裘。分明掩泣凫归日，回首茫茫又两秋。\n"}
{"title": "喜高记室了上人见过", "industry": "元代", "author": "徐贲", "content": "\n晨起扫閒斋，凉风叶满阶。吟邀邻友和，坐喜野僧偕。雨意宜深竹，庭阴得古槐。清樽常自满，能不写幽怀。\n"}
{"title": "水调歌头·云巘在空碧", "industry": "宋代", "author": "王质", "content": "\n云巘在空碧，天宇共高明。重阳易得风雨，今日不胜晴。天为两朝元老，付与四时佳节，不动一丝尘。香霭洗金戟，飞雾洒霓旌。\n\n山鸣叶，江动石，总欢声。剑关玉垒千载，谁见此升平。细看尊前万蕊，相映眉间一点，黄气郁骎骎。江汉下淮海，都赖一长城。\n"}
{"title": "二月二十一日清明如樵展扫 其三", "industry": "明代", "author": "霍与瑕", "content": "\n清明山务急，四远集纷纷。雾里縠如雾，云中女似云。采茶歌自细，隔叶语微闻。断尽征人目，罗敷正不群。\n"}
{"title": "知宗即席和端字韵三首提舶退即足之予第三诗经夕方和录呈二家", "industry": "宋代", "author": "王十朋", "content": "\n毫秃中山砚涤端，社中诗令不容宽。难追老杜风骚手，徒费昌黎点勘丹。搜我枯肠须鬓皓，吟公佳句齿牙寒。自惭浅陋如曹郐，季子观风定不观。\n"}
{"title": "代诸弟作 其二", "industry": "明代", "author": "符锡", "content": "\n清晨閒抚苍松立，岚气氤氲宿雨收。小苑忽逢佳客话，好春能共野人游。莺歌燕舞还他适，白李红桃可自由。不禁年光竞流水，漫分高兴入赓酬。\n"}
{"title": "宁宗朝享三十五首", "industry": "宋代", "author": "真宗", "content": "\n皇容肃祗，天步舒迟。对越惟恭，敬事不遗。陟隆莅止，水言孝思。上帝临女，日监于兹。\n"}
{"title": "饮归", "industry": "宋代", "author": "方回", "content": "\n潋滟红深百盏浇，醉归不觉路迢迢。临分情味殷勤甚，暗遣人扶过画桥。\n"}
{"title": "和升庵夜郎曲 其一", "industry": "明代", "author": "许国佐", "content": "\n夜郎城，荒椽倾崎倚云平。古鹿纷成队，中以白者名。\n"}
{"title": "对雪寄范平甫二首 其一", "industry": "元代", "author": "曹伯启", "content": "\n拂曙阴风舞六花，满城和气醉流霞。腊前已见三登瑞，宿麦连云有几家。\n"}
{"title": "题画七首 其五 蔷薇", "industry": "清代", "author": "曹家达", "content": "\n东君已订隔年期，野水迢迢送别离。孤负春归好颜色，秋千架外雨如丝。\n"}
{"title": "道旁", "industry": "清代", "author": "钱宝琛", "content": "\n道旁僵卧马，撩乱飘风鬃。足下双烙字，官印依稀红。借问来何所，乌戈及湟中。曾从征南军，百战立边功。老病不见收，流落荒烟丛。当时列天厩，食料何繁丰。朝辞长安陌，暮刷幽燕踪。至今一仰秣，犹能生长风。\n"}
{"title": "杂感 其二", "industry": "清代", "author": "张问陶", "content": "\n笛声吹鹤下西楼，门外寒江万古流。读赋偶来寻楚泽，买田时拟住常州。家无担石如刘毅，人许功名似马周。极目尘寰几知己，中原落日一回头。\n"}
{"title": "颂一百则", "industry": "宋代", "author": "释重顯", "content": "\n看看，古岸何人把钓竿。云冉冉，水漫漫，明月薦花君自看。\n"}
{"title": "和虞退夫见贻生日诗韵", "industry": "宋代", "author": "魏了翁", "content": "\n虎豹当关路险艰，家人占鹊望予还。四方蹙蹙还何许，家在西南山外山。\n"}
{"title": "雪中登楼望湖上诸作 其一", "industry": "明代", "author": "刘泰", "content": "\n峰峦远近玉崔嵬，竹压柴门午未开。卧拥青绫迎送懒，洛阳县令不须来。\n"}
{"title": "亭前梅", "industry": "宋代", "author": "方蒙仲", "content": "\n相彼一长须，赤脚亦无有。二梅侍侧焉，岂不差胜不。\n"}
{"title": "妇病自春晚始剧至六月四日竟不复生感触所缘记以哀响都得二十三章焚之榇前以代诔哭 其十七", "industry": "清代", "author": "姚燮", "content": "\n日逝不再升，月缺不再员。谁知我有心，先汝沈黄泉。以吾心所沈，引汝魂来前。一言我告汝，汝且弗涕涟。结缘同今生，汝苦谁恤怜？愿汝苦早离，送汝游佛天。今生已苦汝，弗结求生缘。白云同青山，各自悲流川。\n"}
{"title": "蝶恋花", "industry": "清代", "author": "袁克文", "content": "\n绕市繁灯寒欲坠。夜未三更，遍是凄凉意。依约旧时歌舞地，何当重识金银气。又到秋风愁梦里。白酒黄花，拚却今宵醉。何处楼高容小睡，閒枝挂眼都憔悴。\n"}
{"title": "春江小景", "industry": "元代", "author": "程钜夫", "content": "\n翠柳红桃春满天，鸳鸯鸂鷘乱平川。东风阅遍閒花草，惟有人无再少年。\n"}
{"title": "赠墨客", "industry": "明代", "author": "虞堪", "content": "\n千金买赋不买墨，墨重万金识者稀。卿操绝艺待良史，著弊江南旧布衣。\n"}
{"title": "安庆府", "industry": "宋代", "author": "文天祥", "content": "\n风雨宜城路，重来白发新。长江还有险，中国自无人。枭獍蕃遗育，鳣鲸蛰怒鳞。泊船休上岸，不忍见遗民。\n"}
{"title": "山中", "industry": "金朝", "author": "张建", "content": "\n林樱堕红珠，打着琴上弦。山人时一笑，爱此声琅然。\n"}
{"title": "西樵大科峰", "industry": "明代", "author": "陈子升", "content": "\n樵峰七十二，秀出一峰尊。策杖观朝日，浮澜动海门。孤松生鸟外，片雨落山根。吾欲骖鸾去，凭虚望帝阍。\n"}
{"title": "附渡北行夜阻风山旗坑寄怀陈睡乡马怀瑞诸同宴", "industry": "明代", "author": "湛若水", "content": "\n旦从故人宴，洒落坐高轩。一为风水别，中阻荒洲壖。起视迷四野，相忆夜漫漫。青蝇附马尾，利钝故随人。贞女托所天，忧乐由夫君。总为物所误，中立无缠牵。缠牵累千里，万事理固然。因兹悟至道，与君同勉旃。\n"}
{"title": "秋兴八首 其八", "industry": "明代", "author": "释函是", "content": "\n闻道荆门未解兵，九嶷秋色对湓城。僧归湖上无消息，客到虔州有战争。三载孤踪怜踯躅，一楼明月带欃枪。逢人但问西江水，日下黄尘蔽乱营。\n"}
{"title": "无策", "industry": "宋代", "author": "戴复古", "content": "\n老觉登楼懒，心知涉世疏。梦蕉还得鹿，缘木可求鱼。晚岁未闻道，平生欠读书。行藏两无策，究竟果何如。\n"}
{"title": "送杨惟明", "industry": "明代", "author": "严嵩", "content": "\n疋马双旌逐晓风，楚云湘水思无穷。遥知驿路经行处，多在春山万木中。\n"}
{"title": "喜周南美同诸子枉顾沙亭 其一", "industry": "明代", "author": "屈大均", "content": "\n吉甫多诸友，君来燕喜同。花愁银烛照，酒畏玉壶空。孝友先张仲，神仙后葛洪。叨陪殊未已，卜夜更秋终。\n"}
{"title": "送萧德洪赴试建安", "industry": "宋代", "author": "李弥逊", "content": "\n鸿鹄不作三年飞，乘秋逸兴高九嶷。去寻岩桂香中路，趁得御柳风前期。青钱立登天上选，黄绢共赏人间辞。汉庭第一公家事，平步凌云要及时。\n"}
{"title": "自题梅花册二首 其二", "industry": "当代", "author": "金鉴才", "content": "\n树老苔荒隔晓烟，疏花零露落吟笺。绝知寥廓春山外，不复天青玉鉴悬。\n"}
{"title": "白云山和答王虞相谭永明施惟泽祁在德袁天章", "industry": "明代", "author": "庞嵩", "content": "\n归云已扫飞凫迹，伐木忽闻嘤鸟声。三变推移从此定，九龙流出本来清。凭高气宇南溟浅，染翰文章北斗倾。珍重圣朝方侧席，金台新筑旧燕京。\n"}
{"title": "和朱大尹郊行叠前韵", "industry": "明代", "author": "杨廉", "content": "\n长安簪绂者，软尘恋东华。谁知程鄠县，独爱前川花。今晨偶无事，行行临水涯。农功自兹始，辛苦念田家。\n"}
{"title": "岁暮家居有感", "industry": "明代", "author": "王世贞", "content": "\n伏腊京华会，今从海上看。中原散朋旧，故国倦衣冠。诗卷供人笑，尊醪把自宽。枯桑朔意久，过鸟夕阳寒。节序颦眉得，人才屈指难。未堪时揽镜，吾鬓欲如潘。\n"}
{"title": "道旁叹", "industry": "清代", "author": "周弘", "content": "\n三月四月麦未熟，饿夫扶携领官粟。得粟村墟起爨烟，嫠妇何为道旁哭。自言幼本名闺妹，父母衣我红罗襦。十七嫁作儒家妇，足迹不出门中枢。夫亡十指难糊口，连岁凶荒断升斗。县帖纷纷催乐输，大儿枵腹披枷杻。小儿呱呱怀抱中，身死奚恤愁儿从。昨闻诏书发粟赈，匍匐哀告含羞容。安得有钱买胥吏，赈籍无名长官詈。踯躅中路不得归，以此悲伤洒血泪。我闻斯语愁心神，彼司牧者独何人？方看嫠妇泣东陌，又听悲怨来西郊。\n"}
{"title": "归途杂诗二首 其二", "industry": "明代", "author": "金大车", "content": "\n弱冠理玄训，文苑思驰声。奔走二十年，饥寒苦躬耕。苟禄非所甘，恣我遗世情。王充论《潜夫》，子云著《玄经》。昔贤获我心，所务身后名。勖哉事铅椠，姑以毕余生。\n"}
{"title": "游瑞岩", "industry": "宋代", "author": "林诚仲", "content": "\n岩半松门敞不关，芒鞋竹杖重跻攀。天涵鉴水澄清里，人入披云杳蔼间。烧药炉寒烟草碧，镌诗石古雨苔斑。干戈满目何从适，日日青山共往还。\n"}
{"title": "江上古迹四咏 其二 胥歌村", "industry": "清代", "author": "张廷寿", "content": "\n阳春白雪倩谁调，楚客当年夜度昭。故国河山悲击剑，英雄途路怅吹箫。风寒芦渚馀生寄，月落苏台一梦遥。三尺属镂千古恨，至今怒涌浙江潮。\n"}
{"title": "艾如张", "industry": "南北朝", "author": "苏子卿", "content": "\n谁在闲门外，罗家诸少年。张机蓬艾侧，结网槿篱边。若能飞自勉，岂为绘所缠。黄雀傥为诫，朱丝犹可延。\n"}
{"title": "穷冬长途触物遣兴", "industry": "宋代", "author": "曾丰", "content": "\n蹀躞牛归栅，翱翔鸟认巢。垂云低暗水，倒影上明梢。春岂有偏意，梅无未破苞。吾心已忘物，聊与物相嘲。\n"}
{"title": "为高芝大卿寿", "industry": "宋代", "author": "释宝昙", "content": "\n江南江北梅雨村，山东山西将相门。谢天为产此英杰，一洗瘴雾中黄昏。斯文槃槃古都会，象犀珠玉如云屯。富商巨贾不易售，独许王谢窥藩垣。周家草木本忠厚，几遭雨横春风颠。试将尺箠付其手，定御六辔驰幽燕。天回地转诚有日，小屈皂盖仍朱幡。风流太守民父母，向来狱市多平反。圜扉寂寞度晴书，鼠辈亦复环诸孙。太平无象此其象，亟挽画鼓当华轩。黄金百镒锦千两，半以寿客馀歌樽。功名富贵两成就，我亦鸡犬随腾骞。\n"}
{"title": "西江月 其五 读", "industry": "当代", "author": "刘季高", "content": "\n圣哲心存利济，高人尘土冠裳。见仁见智不相妨。流水高山气象。逐鹿中原儿戏，欺凌孤寡荒唐。为而不有一张良，鸣凤九霄绝响。\n"}
{"title": "东津夜饮送岑穰彦休赴阙 其二", "industry": "宋代", "author": "李廌", "content": "\n风林舞危叶，霜畦杀青蕡。车马如上州，朝天逐高云。行迈岂不劳，欲书竹帛勋。岁晏重感慨，我独念离群。\n"}
{"title": "送钱思复进士赴会试", "industry": "元代", "author": "吴景奎", "content": "\n手折蟾花第一枝，又乘官舰赴春闱。江峰晓梦湘灵瑟，云锦秋裁织女机。紫电早催龙尾化，绛霄行见凤毛归。中堂慈母占乌鹊，看取青衫映綵衣。\n"}
{"title": "游石堂观", "industry": "唐代", "author": "萧祜", "content": "\n西山高高何所如，上有古昔真人居。嵌崖巨石自成室，\n\n其下磅礴含清虚。我来斯邑访遗迹，乃遇沈生耽载籍。\n\n沈生为政哀茕嫠，又能索隐探灵奇。欣然向我话佳境，\n\n与我崎岖到山顶。甘瓜剖绿出寒泉，碧瓯浮花酌春茗。\n\n嚼瓜啜茗身清凉，汗消絺绤如迎霜。胡为空山百草花，\n\n倏尔笾豆肆我旁。始惊知周无小大，力寡多方验斯在。\n\n妙用腾声冠盖间，胜游恣意烟霞外。故碑石像凡几年，\n\n云郁雨霏生绿烟。我知游此多灵仙，缥缈月中飞下天。\n\n天风微微夕露委，松梢飕飕晓声起。凤去空遗箫管音，\n\n星翻寥落银河水。劝君学道此时来，结茅独宿何辽哉。\n\n斋心玄默感灵卫，必见鸾鹤相裴回。我爱崇山双剑北，\n\n峰如人首拄天黑。群仙伛偻势奔走，状若归尊趋有德。\n\n半岩有洞顶有池，出入灵怪潜蛟螭。我去不得昼夜思，\n\n梦游曾信南风吹。南风吹我到林岭，故国不见秦天迥。\n\n山花名药扑地香，月色泉声洞心冷。荫松散发逢异人，\n\n寂寞旷然口不言。道陵公远莫能识，发短耳长谁独存。\n\n司农惊觉忽惆怅，可惜所游俱是妄。蕴怀耿耿谁与言，\n\n直至今来意通形神开，拥传又恨斜阳催。\n\n一丘人境尚堪恋，何况海上金银台。\n"}
{"title": "冯叔莹仿元人用东坡诗意绘草虫七种属题", "industry": "清代", "author": "夏孙桐", "content": "\n东坡磊落人，赋物何曲肖。君画如其诗，天机转清妙。正于芥子中，光芒烛龙耀。蠕动天地间，鼓荡谁所召。纷挐蛮触争，惨淡虫沙吊。寓言十八九，蒙庄庶同调。\n"}
{"title": "周石崖督学擢广西参知寄此送之二首 其二", "industry": "明代", "author": "王慎中", "content": "\n道术陈良是，丘坟倚相亲。章缝探奥室，文物起来尘。变豹方成蔚，灵蛇尽握珍。还将今礼乐，往靖桂嶷人。\n"}
{"title": "再次竹溪韵三首", "industry": "宋代", "author": "刘克庄", "content": "\n健笔当年奡可排，岂知老挟病俱来。芋梨煨熟曾分啖，榾柮烧残共画灰。伏壁尚堪传学者，虞廷犹记和康哉。向时同辇诸君子，输与村翁早乞骸。\n"}
{"title": "和平父游紫霄韵二首 其二", "industry": "宋代", "author": "林希逸", "content": "\n诸贤盛气趋华毂，一老閒吟乐考槃。旧友醉乡祇白堕，新衔散地号黄冠。束刍已了林宗吊，孤石因陪子美看。绝顶洪崖肩可拍，乘风何许觅还丹。\n"}
{"title": "忆汉月 题美人春思图", "industry": "清代", "author": "谈印梅", "content": "\n开卷春风满幅。喜见其人如玉。鬖鬖华发乍垂肩，三五年犹未足。眉痕春尚浅，教若个、藏他金屋。第三桥畔记相逢，一片蘼芜正绿。\n"}
{"title": "诗思十首", "industry": "宋代", "author": "方回", "content": "\n老子持公论，评诗众勿惊。更无双子美，止有一渊明。响接东坡和，肩随太白名。吾尝图画像，释菜四先生。\n"}
{"title": "贺陈指挥寿二首 其一", "industry": "明代", "author": "黎贞", "content": "\n塞上凉风似水流，人间佳气属初秋。长庚耿耿光如月，偏照辕门万户侯。\n"}
{"title": "雉子斑", "industry": "隋代", "author": "江总", "content": "\n麦垄新秋来。泽雉屡徘徊。依花似协妬。拂草乍惊媒。三春桃照李。二月柳争梅。暂住如皋路。当令巧笑开。\n"}
{"title": "题牧隐二首", "industry": "宋代", "author": "袁说友", "content": "\n年来厌索长安米，老去犹居大隐廛。岂是红尘故相挽，枉令空愧牧牛篇。\n"}
{"title": "春日杂兴 其十", "industry": "宋代", "author": "韩淲", "content": "\n佛老多惰民，其书不如此。儒者读儒书，饮酒食肉耳。古人之糟粕，不过一片纸。不读亦自佳，徒以资口耳。\n"}
{"title": "晚秋陪崔阁老、张秘监阁老、苗…斐然酬和有愧芜音", "industry": "唐代", "author": "权德舆", "content": "\n方驾游何许，仙源去似归。萦回留胜赏，萧洒出尘机。\n\n泛菊贤人至，烧丹姹女飞。步虚清晓籁，隐几吸晨晖。\n\n竹径琅玕合，芝田沆瀣晞。银钩三洞字，瑶笥六铢衣。\n\n丽句翻红药，佳期限紫微。徒然一相望，郢曲和应稀。\n"}
{"title": "过故宋", "industry": "唐代", "author": "骆宾王", "content": "\n旧国千年尽，荒城四望通。云浮非隐帝，日举类游童。\n\n绮琴朝化洽，祥石夜论空。马去遥奔郑，蛇分近带丰。\n\n池文敛束水，竹影漏寒丛。园兔承行月，川禽避断风。\n\n故宋诚难定，从梁事未工。唯当过周客，独愧吴台空。\n"}
{"title": "望江南 其二十六 青墩初夏词", "industry": "清代", "author": "董元恺", "content": "\n青墩好，绝胜浣花溪。绕砌翅翻蝴蝶舞，映山血染杜鹃啼。烟景忽凄迷。\n"}
{"title": "次韵十诗", "industry": "宋代", "author": "楼钥", "content": "\n笑它咄咄向空书，既老投闲计未疏。釜里有鱼长自足，门前无舜是吾吾。休论仙子生尘袜，莫问高轩织翠裾。百念已如灰样冷，更无骄色与人锄。\n"}
{"title": "题仙 其二", "industry": "明代", "author": "林俊", "content": "\n地床茶灶隐晴烟，洞口桃花不记年。后老乾坤成底用，名家别自有神仙。\n"}
{"title": "答观鲁三首 其二", "industry": "清代", "author": "汪中", "content": "\n水波潜虬出，风逆翔鸿偃。恣君耳目娱，神物逝已远。素心谅不欺，忧至一朝践。众女愧朱颜，孤美讵云免。谦柔得自持，华色自难损。日夕谢光荣，思君徒晼晚。\n"}
{"title": "饮张濑滨仓宰官舍", "industry": "明代", "author": "邱云霄", "content": "\n张郎为委吏，禄隐不辞卑。闽树春尊出，吴歌海月迟。莺花愁倚榻，池草梦移时。笑问江南枳，犹生凤鸟枝。\n"}
{"title": "望江怨 闺怨", "industry": "清代", "author": "董元恺", "content": "\n春云晚。妾泪朝朝长在眼。影动湘裙展。平湖绿水明如剪。难消遣。一夜正愁深，东风忽吹浅。\n"}
{"title": "苦益菜 其一", "industry": "宋代", "author": "韩淲", "content": "\n宜油宜酱复宜葱，熟炒堆盘放箸空。应怪辛勤营一饱，幽人元自有家风。\n"}
{"title": "乐神辞三章 其一", "industry": "明代", "author": "释函可", "content": "\n星为马兮云为辔，生为忠兮死为厉。草有子兮山有麂，腰铁铃兮冠雉尾。击鼓其镗兮回瞋作喜，琉璃堂兮血食斯地。\n"}
{"title": "赠孙莘老七绝 其五", "industry": "宋代", "author": "苏轼", "content": "\n三年京国厌藜蒿，长羡淮鱼压楚糟。今日骆驼桥下泊，恣看修网出银刀。\n"}
{"title": "即事", "industry": "宋代", "author": "吕本中", "content": "\n夭夭桃李花，春到已成蹊。主人不好事，居然作藩篱。容华坐消歇，芳心端为谁。风雨日衰谢，覆水难再期。物有幸不幸，难用一理推。不见浣溪女，嫁与陇头儿。\n"}
{"title": "柳梢青 次韵奉和采翁岁朝之作", "industry": "近代", "author": "邓桐芬", "content": "\n芍药山茶，海棠雪柳，清供瓶花。晓色临窗，条风破冻，催换年华。喧妍物候堪嘉，醉烂漫、屠苏晕霞。吉语联翩，华衣綷縩，糕果家家。\n"}
{"title": "宝云院", "industry": "宋代", "author": "游少游", "content": "\n石径缘云艰复艰，不知萧寺驻林间。馀香满袖花惊眼，空翠沾襟雨暝山。早晚报衙蜂扰扰，友朋相和鸟关关。我来亦被浮名缚，那得高僧一样閒。\n"}
{"title": "招隐五首 其一", "industry": "元代", "author": "刘基", "content": "\n浮景无根株，逝川不可留。昨日瑶草春，今朝蓬梗秋。鼎食岂不美，酖毒潜戈矛。华轩岂不贵，长路能摧辀。子胥弃吴江，屈原赴湘流。韩彭竟菹醢，萧樊亦累囚。何如张子房，脱屣万户侯。深韬黄石略，去从赤松游。\n"}
{"title": "春日郊游有怀于鳞", "industry": "明代", "author": "王世贞", "content": "\n春甸堪吟醉，何妨藉草留。醉扶天地语，吟压古今愁。钜鹿山层去，卢龙日乱流。将心向谁剖，真觉此生浮。\n"}
{"title": "寄李汝培太仆 其一", "industry": "明代", "author": "余继登", "content": "\n怅别春明路，忽惊岁月除。龙门何日御，雁字近来疏。慷慨汲公疏，寂寥杨子居。巫咸凭借问，天意竟何如。\n"}
{"title": "又渔父四首", "industry": "宋代", "author": "蒲寿宬", "content": "\n青山淡淡水悠悠，有客江边孟浪游。渔父相逢欲借问，掉头吟咏不相酬。\n"}
{"title": "雨中招廷信", "industry": "明代", "author": "庄昶", "content": "\n往来频旧雨，今雨可相辞。留取一尊酒，赏公千古诗。风流真麈尾，跌荡更花枝。自扫门前立，能来莫遣迟。\n"}
{"title": "南园十三首·其五", "industry": "唐代", "author": "李贺", "content": "\n男儿何不带吴钩，收取关山五十州。请君暂上凌烟阁，若个书生万户侯？\n"}
{"title": "望江南 其十六 红桥春游词", "industry": "清代", "author": "董元恺", "content": "\n红桥好，野店擅行厨。细切银丝盐下豉，新调玉鲙笋如酥。餔醊足欢呼。\n"}
{"title": "新安江 其一", "industry": "明代", "author": "袁宏道", "content": "\n一里垂千折，一山近万盘。草髡和尚岭，石腐秀才滩。入峡逢天小，投厓叹鸟难。轻舟薄似纸，未惯也心寒。\n"}
{"title": "寄题辛氏尘外楼", "industry": "宋代", "author": "洪咨夔", "content": "\n罗浮三十里，楼对玉崔嵬。风卷软红去，云扶飞翠来。会心须尽帙，适性莫多杯。除得翳根尽，灵光生镜台。\n"}
{"title": "寄李都护", "industry": "唐代", "author": "鲍溶", "content": "\n去年河上送行人，万里弓旌一武臣。\n\n闻道玉关烽火灭，犬戎知有外家亲。\n"}
{"title": "祭鳄鱼文", "industry": "唐代", "author": "韩愈", "content": "\n　　维年月日，潮州刺史韩愈使军事衙推秦济，以羊一、猪一，投恶溪之潭水，以与鳄鱼食，而告之曰：\n　　昔先王既有天下，列山泽，罔绳擉刃，以除虫蛇恶物为民害者，驱而出之四海之外。及后王德薄，不能远有，则江汉之间，尚皆弃之以与蛮、夷、楚、越；况潮岭海之间，去京师万里哉！鳄鱼之涵淹卵育于此，亦固其所。今天子嗣唐位，神圣慈武，四海之外，六合之内，皆抚而有之；况禹迹所揜，扬州之近地，刺史、县令之所治，出贡赋以供天地宗庙百神之祀之壤者哉？鳄鱼其不可与刺史杂处此土也。\n　　刺史受天子命，守此土，治此民，而鳄鱼睅然不安溪潭，据处食民畜、熊、豕、鹿、獐，以肥其身，以种其子孙；与刺史亢拒，争为长雄；刺史虽驽弱，亦安肯为鳄鱼低首下心，伈伈睍睍，为民吏羞，以偷活于此邪！且承天子命以来为吏，固其势不得不与鳄鱼辨。\n　　鳄鱼有知，其听刺史言：潮之州，大海在其南，鲸、鹏之大，虾、蟹之细，无不归容，以生以食，鳄鱼朝发而夕至也。今与鳄鱼约：尽三日，其率丑类南徙于海，以避天子之命吏；三日不能，至五日；五日不能，至七日；七日不能，是终不肯徙也。是不有刺史、听从其言也；不然，则是鳄鱼冥顽不灵，刺史虽有言，不闻不知也。夫傲天子之命吏，不听其言，不徙以避之，与冥顽不灵而为民物害者，皆可杀。刺史则选材技吏民，操强弓毒矢，以与鳄鱼从事，必尽杀乃止。其无悔！\n"}
{"title": "端阳后一日黄鹤楼对雨", "industry": "清代", "author": "陈钟祥", "content": "\n我昨去黄州，楼风暴雨拦江头。坡公阻客不得发，徒令赤壁怀清游。我今客武昌，悲风苦雨凄断肠。仙人招我买双屐，直上黄鹤心苍茫。黄鹤楼高逼闾阖，楼下双流江汉合。对峰龙气划江开，万井人烟夹城市。呼茗推窗坐听雨，江头隐隐闻龙语。初如溅珠大小波心跳，急似长蛟攫掷空中舞。帆影纷纷乱飘叶，云头倒与风樯接。江山模糊不可辨，水墨空濛浸城阙。黄鹄矶边起暮愁，萋萋鹦鹉自芳洲。屈生去后祢生去，千古才人总误投。不禁喃喃樯上燕，争如泛泛水中鸥。楚些一掬蒲觞泪，阴雨今朝哭未休。梅花正值江城落，风雾漫江更萧瑟。客怀乱似雨丝多，便放江山入吟橐。安得烟蓑雨笠自称意，且学林宗一巾自垫角。拍肩试请呼起楼头仙，横吹玉笛倒骑鹤。\n"}
{"title": "秋夕宴李侍御宅", "industry": "唐代", "author": "许浑", "content": "\n公子徵词客，秋堂递玉杯。月高罗幕卷，风度锦屏开。\n\n凤管添簧品，鹍弦促柱哀。转喉云旋合，垂手露徐来。\n\n烛换三条烬，香销十炷灰。蛩声闻鼓歇，萤焰触帘回。\n\n广槛烟分柳，空庭露积苔。解酲须满酌，应为拨新醅。\n"}
{"title": "琴曲歌辞。幽兰", "industry": "唐代", "author": "崔涂", "content": "\n幽植众能知，贞芳只暗持。自无君子佩，未是国香衰。\n\n白露沾长早，青春每到迟。不知当路草，芳馥欲何为。\n"}
{"title": "和斋夕诗又二首 其二", "industry": "明代", "author": "王立道", "content": "\n斋韨相携玉署过，槐庭雨露沐新柯。忧农并仰春和诏，飨帝仍传乐府歌。制作百年誇圣代，簪缨十载忝贤科。明君侧席求颇牧，为念冯郎发未皤。\n"}
{"title": "孤松", "industry": "明代", "author": "贝琼", "content": "\n青松类贫士，落落惟霜皮。已羞三春艳，幸存千岁姿。蝼蚁穴其根，乌鹊巢其枝。时蒙过客赏，但感愚夫嗤。回飙振空至，百卉落无遗。苍然上参天，乃见青松奇。苟非厄冰雪，贞脆安可知。\n"}
{"title": "送客之淮阴兼讯长沙朱兰田客况", "industry": "清代", "author": "冒春荣", "content": "\n秋老淮阴去，悲哉行路心。寒沙枫叶早，孤艇荻花深。有客羁萧寺，烦君问好音。不归复何事，徒使梦中寻。\n"}
{"title": "答伯承新喻 其二", "industry": "明代", "author": "王世贞", "content": "\n李侯有仙骨，强尔加尘颜。名在公卿外，身犹簿尉间。开帘卧白日，推案得青山。公事多饶暇，新诗能往还。独馀离群意，相望涕潺湲。\n"}
{"title": "吴淞江归棹", "industry": "清代", "author": "沈谨学", "content": "\n淞波一片冷秋光，帆影低斜挂夕阳。遥指水云村缺里，接天红叶是枫庄。\n"}
{"title": "尽社咏留春者并函寄复赋二首 其二", "industry": "明代", "author": "徐渭", "content": "\n西施石上老红茵，贺监湖头款绿蘋。去卜犹能啼故主，风光应亦恋吾人。天涯一燕衔花转，酒畔双蛾对雨颦。并是断绳千尺井，大家无计挽银瓶。\n"}
{"title": "许主簿见和过有推借再作奉呈", "industry": "宋代", "author": "程俱", "content": "\n身谋自昔须三窟，世味端能败一薰。醉里闲愁浓似酒，春来归思乱于云。松栽咫尺传卢老，枣实方将访许君。却喜云孙共来往，扁舟时入白鸥群。\n"}
{"title": "探梅", "industry": "宋代", "author": "吴可", "content": "\n柳未摇金草未芽，寻幽逸兴属诗家。不辞山下五六里，为爱枝头三四花。喷月清香犹吝惜，印溪疏影恣横斜。固应羞涩怯寒峭，结子成阴已有涯。\n"}
{"title": "春晚闻霰客思凄然两日不见达善季辩书怀奉寄", "industry": "宋代", "author": "舒岳祥", "content": "\n夜阑风薄树，雨急水坍沙。书在吾何恨，春深自忆家。高花犹著雪，浅草早鸣蛙。同是离居客，相逢吊岁华。\n"}
{"title": "和友人送弟", "industry": "唐代", "author": "杜荀鹤", "content": "\n君说无家只弟兄，此中言别若为情。干戈闹日分头去，\n\n山水寒时信路行。月下断猿空有影，雪中孤雁却无声。\n\n我今骨肉虽饥冻，幸喜团圆过乱兵。\n"}
{"title": "芳树", "industry": "清代", "author": "葛宜", "content": "\n庭前芳树影参差，春暖莺啼争上枝。开落不堪人事改，青松独与岁寒期。\n"}
{"title": "同闲止杜园晚步湖堤上用前韵", "industry": "近代", "author": "陈三立", "content": "\n疏柳摇湖叶叶声，新堤沙净簟纹平。千岩作暝鸦群没，一水涵空鱼队行。绰约重楼歌吹隐，飘旋小艇羽毛轻。胡床列坐车音里，远火高低隔雾明。\n"}
{"title": "送许栖墨道士", "industry": "宋代", "author": "郭祥正", "content": "\n结庐守亲冢，淡食毕丧制。焚香诵宝经，倾悲拔冥滞。神明扶孝思，肌发保阳气。支离仅不死，邻里为歔欷。倏然叩予门，殷勤谢铭志。袖携一幅图，离坎备形势。明堂正丘穴，松槚列新翠。身虽离冢旁，披图即流涕。拿舟遽言别，讳曰仲春至。酌水采嘉蔬，藉草具严祭。又言广栽植，薄取岁时利。事死如事生，终焉达斯志。儒者似君稀，况复褐冠类。谁为孝子传，吾诗信无伪。\n"}
{"title": "宋骑吹曲 南唐奉使曲第八", "industry": "宋代", "author": "谢翱", "content": "\n孤城围中拜右史，侍书犹对重瞳子。请行忼慨期缓师，奉命日驰三百里。河流溯风车北首，便殿蒙恩引天袖。臣肝有血不溅衣，寸舌欲存建王后。奇胸如江涌崔嵬，恸哭不得天颜回。\n"}
{"title": "雨中花·剪翠妆红欲就", "industry": "宋代", "author": "晏殊", "content": "\n剪翠妆红欲就折得清香满袖一对鸳鸯眠未足叶下长相守莫傍细条寻嫩藕怕绿刺、□（上“四”下“娟”之右半）衣伤手可惜许、月明风露好恰在人归后　\n"}
{"title": "一痕沙 对镜，和勒山韵", "industry": "清代", "author": "徐釚", "content": "\n愁画远山镜里。难掩春波帐底。含笑复含颦。肯窥人。小立妆台悄悄。又被薄情偷照。羞涩却难拚。背郎看。\n"}
{"title": "依韵和正老自叹之什二首 其一", "industry": "宋代", "author": "强至", "content": "\n妙年为学耻迂疏，直欲声光擅八区。已是宦情嗟澹泊，可堪世态较锱铢。不调台鼎行吾道，便翼天兵戮汝孥。出入功名当若此，自馀琐细尽非夫。\n"}
{"title": "访张道士题壁", "industry": "明代", "author": "袁凯", "content": "\n道士门前春日温，千重碧草睡鹅群。山风忽送桃花雨，湿遍床头白练裙。\n"}
{"title": "早春送友至金陵美术学校肄业", "industry": "清代", "author": "徐骘民", "content": "\n依依话别短长亭，曲唱阳关不忍听。倚马赠行思折柳，踌躇未放柳条青。\n"}
{"title": "寄答王子新", "industry": "明代", "author": "朱曰藩", "content": "\n两家父子擅风流，江左相看三十秋。徐庾争吟玉台体，王谢久阔乌衣游。客夜红灯何处酒，病山黄叶隔年楼。西洲风恶船难系，空遣多情怨莫愁。\n"}
{"title": "正月四日", "industry": "宋代", "author": "马廷鸾", "content": "\n皇厌纷拿五季余，万兵朝遣暮还都。虎头预卜清明旦，鳌足重开混一区。天下归仁吾有道，日中为市尔无虞。孤臣白首怀佳节，奠桂焚兰泪与俱。\n"}
{"title": "书怀", "industry": "元代", "author": "钱惟善", "content": "\n春梦浑难记，年光不可留。絮轻随野马，黮熟醉林鸠。绿树深藏径，青山直上楼。功名等閒事，一笑拂吴钩。\n"}
{"title": "桃源忆故人 秋闺", "industry": "清代", "author": "赵承光", "content": "\n采薪又值愁相间。添得秋声无限。忙检水田衣典。好买参苓散。临池学步将怀遣。任日慵拈针线。冷落芙蓉一片。镜里容颜换。\n"}
{"title": "满路花", "industry": "明代", "author": "周用", "content": "\n风前满地花，雨后连天草。今年三月里、春归早。低云薄雾，犹自怜清晓。金尊须臾倒。无奈离愁，为他转伤怀抱。绣帘斜卷，昼静闻啼鸟。韶华刚九十、勾销了。绿波无赖，点点青荷小。寄语春知道。桃李多情，莫教惜春人老。\n"}
{"title": "句 其四", "industry": "宋代", "author": "郑獬", "content": "\n朝来已与碧桃约，留住东风不放归。\n"}
{"title": "读邱菽园观察咏红楼梦中人诗册 其三", "industry": "清代", "author": "许南英", "content": "\n红颜薄命寻常事，感慨如君旷代深。搔首问天无补恨，凤鸾飘泊有知音。\n"}
{"title": "与峨眉山道士期尽日不至", "industry": "唐代", "author": "鲍溶", "content": "\n倾景安再中，人生有何常。胡为少君别，风驭峨眉阳。\n\n结我千日期，青山故人堂。期尽师不至，望云空烧香。\n\n顾惭有限身，易老白日光。怀君屡惊叹，支体安能强。\n\n往闻清修箓，未究服食方。瑶田有灵芝，眼见不得尝。\n\n玉壶贮天地，岁月亦已长。若用壶中景，东溟又堪伤。\n\n寄言赤玉箫，夜夜吹清商。\n"}
{"title": "过摩诃池二首", "industry": "宋代", "author": "宋祁", "content": "\n池边不见帛阑船，麦陇连云树绕天。百岁兴衰已如此，争教东海不为田。\n"}
{"title": "杨柳枝 其九", "industry": "唐代", "author": "孙鲂", "content": "\n小池前后碧江滨，窣翠抛青烂熳春。不是和风为抬举，可能开眼向行人。\n"}
{"title": "了娘囝", "industry": "元代", "author": "何中", "content": "\n了娘囝，西禅寺里粥鼓鸣。殿前殿后荔支密，叶落当扫草久生。衣裙洁峭苕锄轻，戏将苔石閒敲铿。廊阴同伴笑相谑，话字难通知有情。绀园花香日易晚，行童迟打昏钟声。\n"}
{"title": "远别离", "industry": "清代", "author": "多隆阿", "content": "\n春风骀荡杨飞花，怒马驰骋人离家。一日行程百馀里，数日应到天之涯。天涯远望云瀰漫，天涯久住星霜换。争怪连宵梦转多，那堪积岁书长断。一纸忽来千里书，书来已是隔年馀。此日差喜君无恙，转怅还乡信仍虚。草木托根各有处，游子行踪偏无据。邻家前宵有客归，言君又渡桑乾去。\n"}
{"title": "燕邸同王道坚醉后限韵戏为子夜离歌捉笔纵书命侍童击缶促之倡和迭就顷刻盈壁亦一快也 其三", "industry": "明代", "author": "谢与思", "content": "\n与欢结同心，心近室复远。思欢如金井，日夜辘轳转。\n"}
{"title": "拓之以诗代柬作答四章兼寄纫诗 其四", "industry": "近代", "author": "黄松鹤", "content": "\n南山坐对菊花残，犹是心惊五月寒。此去长安思蜀道，居知不易欲行难。\n"}
{"title": "读白沙先生诗集 其一", "industry": "明代", "author": "庄昶", "content": "\n飞云一卷递中来，上有封题是石斋。喜把炷香焚展读，了无一字出安排。为经为训真谁识，非谢非陶亦浪猜。何处想公堪此句，绝无烟火住蓬莱。\n"}
{"title": "冯节妇诗为陆工部作", "industry": "明代", "author": "李孙宸", "content": "\n君不见，红槿终朝媚艳阳，贞柏千秋傲霜雪。铅华过眼成灰尘，谁与岁寒留劲节。烈哉少小冯家妇，初生连理风吹折。连理折兮枝复萎，寄生空长女萝丝。孤干经春枯不发，女萝新浥露华滋。鸾镜沈来俄老丑，一生形影同灯守。报君血泪化碧珠，同穴他年照白首。\n"}
{"title": "司马东沙张公挽歌二首 其二", "industry": "明代", "author": "欧大任", "content": "\n悬车忻蚤岁，曳履忆崇班。书似关门著，丹从海上还。烟霞新茂屿，几杖半名山。寂寞麒麟画，威灵在百蛮。\n"}
{"title": "寄吴国知旧", "industry": "唐代", "author": "齐己", "content": "\n淮甸当年忆旅游，衲衣棕笠外何求。城中古巷寻诗客，\n\n桥上残阳背酒楼。晴色水云天合影，晚声名利市争头。\n\n可怜王化融融里，惆怅无僧似惠休。\n"}
{"title": "偈颂四十二首", "industry": "宋代", "author": "释祖先", "content": "\n旧岁夜来去，去从何处去。新年今日来，来从何处来。既无来，又无去，铁壁银山成指注。\n"}
{"title": "答黄公绍", "industry": "明代", "author": "欧大任", "content": "\n千里风尘澒洞间，故园秋共一尊閒。帆前沧海卢敖路，杖底朱明葛令山。越骑兵戈闻息战，汉家金铁许通关。知君不上干时策，落日渔樵数往还。\n"}
{"title": "绍熙别庙二首", "industry": "宋代", "author": "真宗", "content": "\n美咏河洲，德巡嬀汭。徽音如存，笔修祀事。缩以包茅，酌以醒齐。灵来顾歆，降福攸检。\n"}
{"title": "忆平泉杂咏。忆辛夷（余赴金陵日，辛夷欲开）", "industry": "唐代", "author": "李德裕", "content": "\n昔年将出谷，几日对辛夷。倚树怜芳意，攀条惜岁滋。\n\n清阴须暂憩，秀色正堪思。只待挥金日，殷勤泛羽卮。\n"}
{"title": "缘识 其十", "industry": "宋代", "author": "赵炅", "content": "\n浮生人怕死，蝼蚁命何轻。福业随缘寂，慈悲响善名。在家行孝爱，食禄尽忠贞。天道不移改，佛心化有情。\n"}
{"title": "湖斋对莲", "industry": "宋代", "author": "陈淳", "content": "\n平湖花叶乱相撑，恰对幽斋小榻清。万绿浅深非作意，千红浓淡总无情。好观物态群嘉萃，从识乾元一理生。佔毕暇余时与玩，会予心处有谁评。\n"}
{"title": "桃花石上偶成", "industry": "明代", "author": "王渐逵", "content": "\n晨侵向渔蒲，濯足桃花矶。空馀绿藻芳，未是桃花时。轻风吹纶丝，挂我桃树枝。无鱼且沽酒，一杯聊自持。\n"}
{"title": "过恩城村土人指石龟云能预知田州兵祸历历可验因口占二绝 其一", "industry": "明代", "author": "符锡", "content": "\n田州兵祸孰先知，州扭灵龟要自奇。二十年来逢一转，静观天道更何疑。\n"}
{"title": "桃花九咏 其七", "industry": "当代", "author": "崔荣江", "content": "\n千红次第著芳菲，斗罢娇容斗瘦肥。皪荦花前谁寂寂，桃花片片缀人衣。\n"}
{"title": "缘识 其二十八", "industry": "宋代", "author": "赵炅", "content": "\n朱明日盛残花卉，琼苑争游諠帝里。宝马香车去复来，几许人心欢不已。金明水上浮仙岛，画舸龙舟非草草。世宁清静验如然，老者携小少随老。匼匝烟云杨柳岸，罗绮纵横长不断。五谷丰登顺四时，亿兆歌谣绝愁叹。康哉阗咽芳林下，一看难酬千万价。千平听在乐声中，比屋可封民自化。\n"}
{"title": "和较艺将毕", "industry": "宋代", "author": "欧阳修", "content": "\n槐柳来时绿未匀，开门节物一番新。踏青寒食追游骑，赐火清明忝侍臣。拂面蜘蛛占喜事，入帘蝴蝶报家人。莫瞠年少思归切，白发衰翁尚惜春。\n"}
{"title": "同湘乡左孟辛仲敏昆季白马涧访觉公师归舟口占", "industry": "清代", "author": "孙周", "content": "\n万山沈暮气，一塔俯寒流。僧寺钟初动，渔家网未收。来寻支遁马，同载李膺舟。后约梅花发，还当蜡屐游。\n"}
{"title": "秋闺二首 其二", "industry": "明代", "author": "王彦泓", "content": "\n栏下啼蛄桂影深，凉风吹梦彩云沉。蛾为蜡炬成灰泪，蜂作寒花到死心。阶堕榴红霜碎碎，帘移蕉碧月骎骎。自知卧后清宵细，抱取瑶琴共锦衾。\n"}
{"title": "饮平山双碧楼", "industry": "清代", "author": "王安修", "content": "\n把酒临双碧，波光照眼明。天风吹海月，客思满江声。塔护蛟龙睡，门寻鸥鹭盟。醉来幽兴极，渔笛暮烟横。\n"}
{"title": "附渡北行夜阻风山旗坑寄怀陈睡乡马怀瑞诸同宴", "industry": "明代", "author": "湛若水", "content": "\n旦从故人宴，洒落坐高轩。一为风水别，中阻荒洲壖。起视迷四野，相忆夜漫漫。青蝇附马尾，利钝故随人。贞女托所天，忧乐由夫君。总为物所误，中立无缠牵。缠牵累千里，万事理固然。因兹悟至道，与君同勉旃。\n"}
{"title": "陆著作挽歌 其五", "industry": "唐代", "author": "储光羲", "content": "\n令德弃人世，明朝降宠章。起居存有位，著作没为郎。寒水落南浦，月华虚北堂。松门一长想，彷佛见清扬。\n"}
{"title": "自题小象寄舜卿 其二", "industry": "近代", "author": "黄浚", "content": "\n岱顶跻攀子最豪，东华尘土我空劳。莫从别后夸年鬓，明镜新惊有二毛。\n"}
{"title": "再用前韵", "industry": "宋代", "author": "袁甫", "content": "\n诚心谕俗淑斯人，莫宝金珠宝此身。昨日偶牛乡记看，几家教养渐兴仁。\n"}
{"title": "二月二十三日南雄解舟二首", "industry": "宋代", "author": "杨万里", "content": "\n昨夜新雷九地鸣，今朝春涨一篙清。顺流更借江风便，此去韶州只两程。\n"}
{"title": "杂感", "industry": "宋代", "author": "陆游", "content": "\n忍穷待死十年间，老子谁知老更顽？溪友留鱼供晚酌，邻僧送米续朝餐。\n"}
{"title": "涤虑亭听潮", "industry": "近代", "author": "许家惺", "content": "\n槛外鱼龙跋浪跳，记曾环海驻征轺。英风未息灵胥怒，壮志犹忘武肃超。泽国万千新气象，名园三五坐良宵。坠欢旧梦凭谁涤，都付钱塘上下潮。\n"}
{"title": "与诸晋昭诸公游九龙山二首 其二", "industry": "清代", "author": "方仁渊", "content": "\n茅峰绝顶碧烟拖，绀殿琳宫信步过。泉石争鸣琴绿绮，云峰齐插髻青螺。四围春色来天外，千古诗情此地多。一览已穷吴楚阔，欲随江水溯岷峨。\n"}
{"title": "中秋步月 其一", "industry": "宋代", "author": "罗与之", "content": "\n林间一叶秋，屏去三伏暑。凄然风露繁，絺绤莫能禦。炎凉相推移，胡为遽如许。孰知秋已半，今夕四十五。\n"}
{"title": "天雄道中 其一", "industry": "明代", "author": "董其昌", "content": "\n欲将燕地比西湖，沃野长堤督亢图。为问黄金台上客，得寻说剑酒人无。\n"}
{"title": "代人上郑相生日三首 其二 寿香", "industry": "宋代", "author": "张纲", "content": "\n上方有国名众香，经行苑囿皆芬芳。世人岂识天香界，但知苏合及都梁。博山氤氲吐微窦，一炷香婴净尘垢。散成五色空中云，持献现前无量寿。我公宿悟香严因，应缘来现宰官身。妙香密圆證无漏，总持不动真天人。熏陶四海看无际，便是经行众香地。献香陋语应已闻，罗筏宁论几千里。\n"}
{"title": "忆江南 春闺", "industry": "清代", "author": "张槎", "content": "\n阑干外，皓月碧如波。记得与郎煎沸水，洗清瓷盌酌松萝。消受不曾多。楼上望，一片绿如云。桃叶桃花看尽矣，罍巢燕子唼青芹。如此过今春。\n"}
{"title": "浮洲寺", "industry": "清代", "author": "蒋士铨", "content": "\n倒景开平湖，浅涨落沙步。一径入空翠，乱石出新路。深林蓄微凉，修竹莽回互。虚亭上暝色，波光动秋树。云气苍茫生，渔艇晚烟赴。不见伴鸥人，轻舟自来去。\n"}
{"title": "偈颂一百三十六首 其一○四", "industry": "宋代", "author": "释惟一", "content": "\n一月复一月，此月又过五。两轮日月何奔忙，百年弹指如虚度。物不迁，还知否。不是佛，亦非祖。流水不腐，户枢不蠹。\n"}
{"title": "园居杂兴四十三首 其四十一 鹤", "industry": "明代", "author": "黄衷", "content": "\n稍拟崆峒侣，玄衣惜未深。闲林风露夕，梅月送清音。\n"}
{"title": "题肤功雅奏图", "industry": "明代", "author": "韩□", "content": "\n绣幢绀节映洪涛，铙吹歌成壮巨鳌。天上文昌兼将相，人间武库压萧曹。客缘谢傅雄襟起，帝谓汾阳剑气豪。望去朔方凭锁钥，春风万里拥旌旄。\n"}
{"title": "别陈玉泉", "industry": "明代", "author": "杨慎", "content": "\n玉人将远别，投赠琼敷篇。惠而能好我，裴徊病榻边。感此万里行，曷月重周旋。秦地四方枢，神皋接英躔。八水忽横流，九嵏俄震骞。来旬属大雅，申画寄名贤。平成绍禹绩，玄圭献尧天。参井与岷嶓，星土元相连。应念沧浪叟，好音遰鸿传。\n"}
{"title": "九怀 其一 匡机", "industry": "两汉", "author": "王褒", "content": "\n极运兮不中，来将屈兮困穷。余深悯兮惨怛，愿一列兮无从。乘日月兮上征，顾游心兮鄗酆。弥览兮九隅，彷徨兮兰宫。芷闾兮乐房，奋摇兮众芳。菌阁兮蕙楼，观道兮从横。宝金兮委积，美玉兮盈堂。桂水兮潺湲，扬流兮洋洋。蓍蔡兮踊跃，孔鹤兮回翔。抚槛兮远望，念君兮不忘。怫郁兮莫陈，永怀兮内伤。\n"}
{"title": "次韵朱宾老过我对月小酌一首", "industry": "宋代", "author": "刘一止", "content": "\n老人论旧事，感慨思悠哉。暗喜生眉宇，新凉入酒杯。竹风谁汝和，檐月要人陪。此客非凡客，斯时得得来。\n"}
{"title": "辽海舟中 其一", "industry": "明代", "author": "释今无", "content": "\n黑水行无地，黄沙已近天。一帆风夜正，四望月空悬。宿雾不归岛，危樯半入烟。飘飘悽梗泛，木偶倩谁怜。\n"}
{"title": "清秋夜坐", "industry": "明代", "author": "饶相", "content": "\n露发坐清夕，商飙生夜凉。穷愁衣带缓，假寐梦魂长。宇下鸣虫聒，天边归雁忙。孤云傍南斗，永夜一相望。\n"}
{"title": "江村沃壤", "industry": "明代", "author": "魏时敏", "content": "\n积雨暗江村，溪声到处闻。几家依绿树，千顷熟黄云。负郭真堪比，汶阳何足云。东坡今寂莫，稼说有移文。\n"}
{"title": "元日蒙召五臣于文华殿赐谕赐酒馔于殿西厢沾醉而出恭述四绝 其一", "industry": "明代", "author": "严嵩", "content": "\n元日首颁元圣谕，宝函擎出殿中开。承恩特赐宜年酒，拜舞瞻天却举杯。\n"}
{"title": "句", "industry": "宋代", "author": "释晓莹", "content": "\n悠悠落日悬。\n"}
{"title": "述先训示儿", "industry": "清代", "author": "王润生", "content": "\n忠厚传家诰在庭，还期松柏与同青。诒谋宜识先人意，缵绪常留后嗣型。退一步行途总坦，作三冬计节长馨。高曾矩矱分明在，莫等建党陋室铭。卜宅龙砂五世馀，云仍庇荫此权舆。百年生聚椒繁衍，一室经营草茀除。附郭田堪供祭祀，传家业总在诗书。宗门科第联翩起，食报当思播穫初。\n"}
{"title": "咏镜示诸子二首 其二", "industry": "明代", "author": "释函是", "content": "\n见头狂走实堪怜，尽日东西影里旋。珍重颜容须自惜，莫教冷落在人前。\n"}
{"title": "好事近·庚辰重阳前一日先父逝世二十九周年忌辰。制此志痛", "industry": "近代", "author": "王用宾", "content": "\n独倚剪云亭，满眼雨情风色。愁话重阳高会，又天南天北。年年今日望云山，清泪怎禁滴。依旧峨嵋原上，渺古楸寒柏。\n"}
{"title": "处顺斋", "industry": "宋代", "author": "释道潜", "content": "\n生前不用惊毁誉，身后何须千载名。处顺安时真旷达，本无哀乐动幽情。\n"}
{"title": "喻邦相即署中建楼题曰信美索诗为赋四绝 其一", "industry": "明代", "author": "胡应麟", "content": "\n胡床明月坐高秋，碧瓦朱甍大海头。十二危阑宾从满，一时传作庾公楼。\n"}
{"title": "画堂春（饮赵渊卿容光堂）", "industry": "宋代", "author": "赵彦端", "content": "\n倡条繁蒂绿层层。解衫扶醉同登。暝云无树亦＿嶒。红袖深凭。\n\n病思去春饶睡，醉魂因酒思冰。夜凉星斗挂修甍。歌尽香凝。\n"}
{"title": "裴子再寄诗酬之", "industry": "宋代", "author": "王洋", "content": "\n裴郎四海一轻舠，身寄浮家小动摇。蝴蝶不来闲处舞，知随春梦到云霄。\n"}
{"title": "酬元九侍御赠璧竹鞭长句", "industry": "唐代", "author": "刘禹锡", "content": "\n碧玉孤根生在林，美人相赠比双金。初开郢客缄封后，想见巴山冰雪深。多节本怀端直性，露青犹有岁寒心。何时策马同归去，关树扶疏敲镫吟。\n"}
{"title": "归田乐", "industry": "宋代", "author": "仇远", "content": "\n略彴横溪曲。映带短莎修竹。傍岸谁家屋。爱水护遥碧，林拥深绿。呼布谷。东里西邻才一簇。\n\n社鼓初鸣春酒熟。长衫方帽，翁醉扶黄犊。断霞倦鹊，未晚先争宿。门外月明山六六。\n"}
{"title": "武夷即事", "industry": "宋代", "author": "林天瑞", "content": "\n长卿非慢世，陶令已辞官。解组投莲社，逢人戴鹖冠。青天不可问，白发若为看。偶遇壶丘子，皈心授大丹。\n"}
{"title": "除夕和惟鉴家兄", "industry": "明代", "author": "黎民表", "content": "\n雨色净遥天，华灯照四筵。气催残腊日，花发艳阳年。冷蕊融残雪，疏枝带暖烟。春明好行乐，莫忘棣华篇。\n"}
{"title": "浣溪纱 红豆山庄遗址", "industry": "当代", "author": "王蛰堪", "content": "\n红豆山庄著意寻，颓垣犹锁碧阴阴。百年尘劫况于今。几许幽思情可托，无边怅绪酒难任。归来底事费沉吟。\n"}
{"title": "送鲜于帅三首", "industry": "宋代", "author": "吴泳", "content": "\n忆昨行台再见时，恍兮涪水送将归。丰神比旧微加瘦，道力于今转觉肥。赖有一灯标日指，曾无寸草报春晖。孔门独门成何事，只舞风雩咏浴沂。\n"}
{"title": "太守门", "industry": "清代", "author": "姚燮", "content": "\n鬼官设座太守门，愚民号泣来诉冤，细书事状长跽陈。鬼官不解民所语，旁有青衣相尔汝。小事鸡一匹，大事犊一头。我当释尔苦，官当如尔求。尔不鸡，褫尔衣。尔不犊，劙尔肉。缚鸡牵犊来献公，驱犊入栅鸡入笼。鬼官点头画破纸，画篆如符阔三指。归贴门户堪辟灾，有不得者心悲哀，明朝当办肥犊来。君不见墨书朱印天朝字，门上犹悬太守示。\n"}
{"title": "采芝生诗三首 其一", "industry": "明代", "author": "贝琼", "content": "\n功名不可恃，利禄恒为愆。举世纷蚁集，伊人倏鸿骞。十年不出户，上友绮与园。金芝敷九葩，煌煌生石间。朝阳晞宿露，光辉一何鲜。采之备服食，度世希神仙。永谢城市人，振衣百尺巅。黄虞怅已远，肆志独超然。\n"}
{"title": "探春慢 连朝大雪计桐初尚未达东阿也词以忆之索京少蕺山和", "industry": "清代", "author": "陈维崧", "content": "\n四野珑松，一城飘瞥，滕六作黄獐舞。低阁凭阑，遥天策骑，人在最微茫处。曾对君家说，且看了、春灯方去。那知一夜离情，六花顿酿如许。雪没中原无路。料尚隔东阿，几程烟树。冷驿摇鞭，乱山卸驮，酒向何村贳取。逼暝投山店，衾似铁、一灯无语。梦入江南，小庭梅萼初乳。\n"}
{"title": "水调歌头", "industry": "元代", "author": "佚名", "content": "\n五行不到处，一气未生前。清光赫赫，无何乡里独超然。日月岂能照鉴，天地不能包裹，晃朗妙无边。赖有竹涧水，却向世人传。杳兮冥，恍兮惚，湛兮然。这些消息，浑身是口也难诠。截断千差歧路，屏除万般机巧，缆住钓鱼船。往事都休问，静坐一炉烟。\n"}
{"title": "林省吾挽辞", "industry": "宋代", "author": "王柏", "content": "\n羌若人兮大带而深衣，张拱徐趋兮俨乎其若思。动有则兮神定，澹无欲兮心夷。便儇嵚{上山下戏}之纷吾前兮，醢鸡起灭。忠信传习之省吾躬兮，圣贤我师。伊春阳之冉冉兮，生意方懋。何雪霜之不仁兮，荃兰遽萎。搴三后之纯英兮，时不而荣瘁。抱太极而永归兮，哀与我之其谁。云沈沈兮凄巘，风稜稜兮断澌。长田长田兮，寂寂永夜。畅旨独立兮，千古名垂。\n"}
{"title": "赠诵经僧", "industry": "宋代", "author": "释智圆", "content": "\n寂淡无馀念，泠泠诵佛言。清香飘静夜，明月冷闲轩。幽壑来精怪，霜林息断猿。堪嗟浮世里，尘事竞暄暄。\n"}
{"title": "再和人韵 其二", "industry": "明代", "author": "李贤（原德）", "content": "\n葱葱佳气护金城，秋思无边句易成。民俗可能敦礼让，吏心安得尚廉平。虚庭生白婵娟影，四壁催寒络纬声。忧乐敢同先正志，涓埃无补愧时明。\n"}
{"title": "蝶恋花", "industry": "近代", "author": "茅于美", "content": "\n何必人间朝共夕？但约侬时，可便陪君侧。眼底韶华惊过隙，等閒休误春芽茁。珍重莫愁风雪色。记取丹心，光热为心力。千载轨途留并迹，那时不负曾相识。\n"}
{"title": "晤韩小亭观察", "industry": "清代", "author": "吴存义", "content": "\n江汉犹戎马，艰难一棹回。浮云辞玉垒，斜日向金台。宦橐余碑目，朋尊问酒材。凄凉庾信赋，新自秣陵来。\n"}
{"title": "澄心堂读许浑以下诸诗", "industry": "宋代", "author": "刘敞", "content": "\n许浑诗后三百年，长啸空堂览旧篇。落日孤城曾不改，曲池高榭复依然。尘埃暂憩道路客，文雅相追今昔贤。鱼跃鸢飞殊有意，卜居仍欲近湖边。\n"}
{"title": "送刘峡石侍御终养归寿春", "industry": "明代", "author": "释今无", "content": "\n官舟归去粤江浔，北阙陈情见此心。旅食久愁清橐少，高吟长忆旷怀深。岭头黄叶当秋下，天上青云过眼阴。却较二疏尤洒落，宗人那得散黄金。\n"}
{"title": "度钻天坡感怀四绝 其一", "industry": "明代", "author": "胡直", "content": "\n蛇鬼悲还怖，梯天独有人。岂因徇斗禄，临危试此身。\n"}
{"title": "昼卧口占二首", "industry": "宋代", "author": "张耒", "content": "\n人事日益远，秋居何飒然。苔随墙半雨，叶放树中天。\n"}
{"title": "游云居四首 其二", "industry": "宋代", "author": "李彭", "content": "\n悬崖怒瀑落龙湫，恰似王师破蔡州。续蔓沈竿空莫测，石鱼酒舫未应求。\n"}
{"title": "喜雨", "industry": "宋代", "author": "梅尧臣", "content": "\n冬涉春无雨，侵晨忽沛然。燕曾知社後，雷未发声前。细湿林花暗，轻沾土脉全。看看一百五，风势莫狂颠。\n"}
{"title": "村居即事", "industry": "清代", "author": "林占梅", "content": "\n南阡北陌互交通，贫富虽殊乐趣同。里鼓喧阗因社近，山歌杂沓觉年丰。如云沃野秋观稼，叠浪平畴晚度风。笑我疏慵游览惯，未能握算学王戎。\n"}
{"title": "野望", "industry": "明代", "author": "鲁铎", "content": "\n东风吹雨宿尘轻，丱丱村原正晓晴。远树有花皆辨色，好峰无数不知名。云开雁鹜横长塞，草绿牛羊上废城。欲向燕山还极目，夕阳时候更分明。\n"}
{"title": "剔银灯", "industry": "清代", "author": "陆求可", "content": "\n朱户春风吹透。正满目、园林如绣。嫩柳拖烟，新荑承露，何事轮蹄奔走。风前雨后。生受了、别离僝僽。陌上金车驰骤。处处寻花载酒。魂销黯然，劳劳亭畔，歌罢不堪回首。香尘扫否。怕迟了、归来时候。\n"}
{"title": "训蒙绝句 其二", "industry": "宋代", "author": "朱熹", "content": "\n神化孰尸本自然，盍将此意反而观。试将事上深加察，才著些私便不安。\n"}
{"title": "至泉州府决漳州卫狱寓分司作", "industry": "明代", "author": "谢肃", "content": "\n莫道泉南非要地，遥从海外控诸夷。云涛大舶来犀象，烽橹雄城驻虎貔。正拟观风敷帝德，先应决狱示皇威。此时若有民愁叹，按部深惭着绣衣。\n"}
{"title": "从塞上偕内子南还赋赠 其一", "industry": "明代", "author": "屈大均", "content": "\n■鬌妆成犯晓寒，轩车不坐坐雕鞍。儿家世世为飞将，少小花骢出贺兰。\n"}
{"title": "题钱舜举写生五首·菊花", "industry": "宋代", "author": "陈深", "content": "\n百卉尽摇落，独傲清霜裹。披榛见黄花，渊明元不死。\n"}
{"title": "三家村", "industry": "明代", "author": "杨巍", "content": "\n海色暗荒原，萧条自一村。日高不见火，人到始开门。屋比巢居陋，储无儋石存。犹闻催两税，对此欲销魂。\n"}
{"title": "游栖霞寺", "industry": "唐代", "author": "皮日休", "content": "\n不见明居士，空山但寂寥。白莲吟次缺，青霭坐来销。\n\n泉冷无三伏，松枯有六朝。何时石上月，相对论逍遥。\n"}
{"title": "后一日和徐子融韵", "industry": "宋代", "author": "陈文蔚", "content": "\n未省千林变作瑶，祗知尊酒侍清宵。大将臣子明忠孝，妙在阴阳验息消。忆此老仙冲雪去，归欤两袂喜风飘。岭头故事诗能纪，今古相逢总不饶。\n"}
{"title": "因道友说陈搏打睡警之", "industry": "宋代", "author": "释印肃", "content": "\n日当午，有巴鼻，莫似这汉打瞌睡。精魄沉滞识神牵，堕入三途难出离。我这裹，不如是，眼若不睡诸梦除。端然静坐没牵缠，纵横自在无萦系。学道人，生惭愧，普庵万劫眼不闭。鼻孔连天叫大哥，海纳细流通大意。劝君修，休退志，坐断乾坤无别义。一条脊骨练纯刚，撑天拄地更无二。这光明，全体是，充满山河崇富贵。明月堂堂皎碧天，绝待灵明撒手去。一事无心了便休，祖门一句普天取。离相非空无别是，无声之乐响啾啾。\n"}
{"title": "七月二十一日重过赣滩十绝句 其五", "industry": "宋代", "author": "徐鹿卿", "content": "\n北来快顺一篙駃，南去间关百丈牵。世事从来且如许，下滩船看上滩船。\n"}
{"title": "平寇杂咏 其二", "industry": "近代", "author": "洪存恕", "content": "\n七度秋添客鬓华，西南避寇任天涯。芒鞋驿路看山水，盏酒蛮村赏月花。战士同袍收失地，旅人分舸送还家。年前吾幸辟为掾，未抵今宵乐趣赊。\n"}
{"title": "浩吾襄孙饯别海上酒楼十二首选二 其一", "industry": "清代", "author": "夏曾佑", "content": "\n家住明湖第几桥，风灯水驿耐迢迢。王城如海谋归隐，白塔无言送客桡。新梦已迷蓬岛月，绮怀消尽广陵涛。樽前暮雨家何处，应有衰亲数漏遥。\n"}
{"title": "画师谢公歌谢公榉州人画极奇古且神速过人因过东岳祠信手驰笔各得其度若不经于意者击节再四作歌赠之", "industry": "明代", "author": "周是修", "content": "\n榉州谢公真画师，笔端欲落风雨随。千奇万怪出反掌，神惊鬼异不可知。洪纤高下各变化，浇淳远迩分妍媸。去年许画东岳祠，祠前父老待多时。祠中雪壁百馀堵，公来三日挥扫之。丹青十分极窈窕，水墨一半翻淋漓。山川屏障杂诸体，文武殿陛森两仪。鸟归暮林花竹迥，龙在春空雷雨垂。眼前庸史誇手段，点染刻划何蚩蚩。谢公不笑亦不欺，彼自詟服徒傍窥。谢公谢公善尔为，嗟尔鬓发行如丝。闾阎琐琐安足事，老大成名亦未迟。麒麟将相久湮没，盍往一拭英雄姿。不然求贤急当世，忍使吾皇劳梦思。请收缟素百千幅，尽貌时髦献丹墀。\n"}
{"title": "和李少卿见贻之什", "industry": "宋代", "author": "李新", "content": "\n碧江青嶂冷翻光，水镜冰壶照座凉。舜日有时琴自动，鲈鱼何处鱠飞香。竹开细尾搀先出，雀引新雏底事忙。老去得为裴度客，旧来频过郑公乡。\n"}
{"title": "杂感三首 其二", "industry": "明代", "author": "蒋山卿", "content": "\n吾闻青海外，赤水西流沙。神人生鸟翼，蓬首乱如麻。出入乘两龙，左右臂双蛇。中有不死药，奇丽更纷葩。琅玕坠珠英，玗琪散瑶华。双双相合并，文文自交加。我愿从之游，万里迹非赊。但恐非人类，寿命其奈何。\n"}
{"title": "答朱子暇见访同牧斋次韵三首（庚午春）", "industry": "明代", "author": "程嘉燧", "content": "\n幽栖元不厌山深，把臂何人共入林。树下凉风中散客，窗间白日上皇心。青苔果落空庭得，流水花香别涧寻。但恐鹤书知处所，不容高卧只如今。¤\n"}
{"title": "句 其二", "industry": "宋代", "author": "曹良史", "content": "\n闲来闭门处，认得读书声。\n"}
{"title": "放船", "industry": "明代", "author": "薛瑄", "content": "\n野旷天低江面平，放船东下好风清。江天况值新晴霁，云白山青望眼明。\n"}
{"title": "句 其二", "industry": "宋代", "author": "黄孝先", "content": "\n日者未知裴令贵，世人争笑祢生狂。\n"}
{"title": "张仲良久约出郊以诗督之", "industry": "宋代", "author": "杨万里", "content": "\n百花亭下花如海，子厚宅前溪似油。幕下风流法曹掾，坐窗犹未作遨头。\n"}
{"title": "过越", "industry": "宋代", "author": "赵谘", "content": "\n地有千岩与万津，霸图无计老青春。抱冰漫刷栖山耻，争奈倾吴是归人。\n"}
{"title": "邓尉观梅用商丘宋抚军韵 其二", "industry": "清代", "author": "惠远谟", "content": "\n问讯昙山路，言寻石壁花。数枝寒寂历，万木冻槎丫。砌下湖波汹，岩前野雀哗。精蓝芜废尽，犹自发奇葩。\n"}
{"title": "忆秦娥 庚戌十月秋已深矣荔湖紫荆落花狼籍凭吊无言剩有残泪", "industry": "当代", "author": "吴灏", "content": "\n城西路。清秋寂寂残红暮。残红暮。几声蜩咽，暗随人步。情深自恨难凭措。凄凉泪剩相思句。相思句。香魂何许，一湖烟雾。\n"}
{"title": "潘居士施饭", "industry": "元代", "author": "马祖常", "content": "\n饭饱千僧洗钵归，生台饥鸟拂檐飞。山中丈室维摩病，独向长松挂衲衣。\n"}
{"title": "得澄一书", "industry": "清代", "author": "李因笃", "content": "\n春渚曾先雁北征，旅途归翼早长鸣。书来塞上逢霜信，客在天涯对月明。长俟河清怜赵壹，漫嗟兰馥怨张衡。飞飞预说来时道，雪压关山十日程。\n"}
{"title": "摸鱼儿 锡三兄寿筵席上得闻仲坚虽赋弓招，无心出岫，不久返津，喜而有作", "industry": "当代", "author": "林修竹", "content": "\n别多时、一篙南去，海长天阔人远。垂杨深处东风软。又值微寒轻暖。春已晚。日日盼。归来未卜几时返。酒侣诗伴。任秋水望穿，天涯盼断，不见北飞燕。喜无限。佳讯来时委宛。申江消息刚转。知君不把浮名恋。私事毕便言旋。快相见。欣且忭。接风预备同人宴。斟低酌浅。好剪烛西窗，重叙旧雨，新句唱酬满。\n"}
{"title": "好事近", "industry": "清代", "author": "许德蘋", "content": "\n数到落梅风，枝上尚留残雪。应记玉人攀处，正阳春佳节。太湖石畔任欹斜，浓香渐吹灭。拈笔欲题新句，奈晓鸣鶗鴂。\n"}
{"title": "待隐园杂诗为邃庵先生作次韵 其三", "industry": "明代", "author": "王云凤", "content": "\n买园全隔市尘侵，灌溉从人笑汉阴。风景别来长在眼，不须图画看山林。\n"}
{"title": "春夜孤坐三首", "industry": "宋代", "author": "杨万里", "content": "\n梅花雪後杏花风，老面逢春只强红。诗句行来行去里，情怀不醉不醒中。\n"}
{"title": "寻芳草 本意", "industry": "清代", "author": "丁澎", "content": "\n嫩碧微烟笼。踏青时、芳菲谁共。绣鞋儿、却被香尘拥。挽不住、王孙梦。拾翠几寻思，笑然着、合欢闲弄。茜裙飘、撩得蔷薇动。零乱了、钗头凤。\n"}
{"title": "题湖山十景 其一 翠屏晚对", "industry": "元代", "author": "陈镒", "content": "\n为爱群山列翠屏，竹门终日不曾扃。溪风吹却白云去，添得他山一抹青。\n"}
{"title": "秦士史庆臣好诗而喜侠饮之酒而赠以是诗", "industry": "宋代", "author": "周孚", "content": "\n踏遍荆吴鬓欲华，梦中烟雨暗三巴。白盐赤米犹能饭，碧巘清流便当家。子党昔谁怜范叔，吾门今始识刘叉。鸒斯贼食虽堪笑，相祝无劳置齿牙。\n"}
{"title": "游何山登道场", "industry": "宋代", "author": "释永颐", "content": "\n中流望极山头寺，溪午闻钟泊柳津。春草细沾微雨润，老松高与碧虚邻。鹤归烟麓书堂废，虎去寒岩藓石皴。无奈薄游归路晚，水边风旆湿片尘。\n"}
{"title": "九日岳麓登高薄暮渡江即事", "industry": "清代", "author": "纪淑曾", "content": "\n岭云汀树总宜秋，九日新晴作胜游。亭倚山腰低万壑，帆随洲影剪双流。澄江乱下渔人网，飞盖遥迎水驿楼。诗境苍凉残醉里，菊花天气木兰舟。\n"}
{"title": "元夕与监务宋皋饮罢踏月观灯用坡老儋州上元", "industry": "宋代", "author": "胡铨", "content": "\n赏心乐事巧相违，清坐持枚学数扉。雁足不来空燕雀，鴒原何在叹蠨蝛。开怀对酒祛愁破，缓步看灯踏月归。万里投荒真细事，频年不得戏莱衣。\n"}
{"title": "金刚随机无尽颂·无得无说分第七", "industry": "宋代", "author": "释印肃", "content": "\n菩提无定法，一体常周匝。个裹了无言，圆成无缝塔。\n"}
{"title": "旬沐二首", "industry": "宋代", "author": "宋祁", "content": "\n待诏官非急，还家体不勤。里无休汝骑，窗有上羲人。密树稍迎夏，晚花犹及春。幽怀谁与晤，杯酒强相亲。\n"}
{"title": "北固 其二", "industry": "清代", "author": "言娱卿", "content": "\n江介西风日夜闻，城头落叶草纷纷。楚天萧瑟秋无际，吴渚微茫望不分。潮落鼋鼍沈海气，霜清鹰隼下蛮云。苍然暝色淮东满，独倚危栏到夕曛。\n"}
{"title": "随咏绝句一组 其十六", "industry": "当代", "author": "添雪斋", "content": "\n惯借夜风轻别离，惯于夜色掩余痴。忽闻一语『添衣』罢，各在苍茫独立时。\n"}
{"title": "烛影摇红 七夕", "industry": "清代", "author": "张振", "content": "\n鹊架横空，含娇欲渡风波浅。谁知又是别经年，瞬息情重展。岂是尘缘未断。料天孙、愁思难免。今宵欢爱，昨夜凄凉，明朝悲泫。缺月如梭，银汉淡淡秋风卷。流萤乍见影湘帘，却向层楼远。漫笑灵妃梦短。应惆怅、画堂深院。人间乐事，天上佳期，风云顿遣。\n"}
{"title": "送叶少师归闽四首 其一", "industry": "明代", "author": "董其昌", "content": "\n倾都蔼蔼集歌骊，勇退三朝帝者师。熟釜铭功詶太传，黄金铸像忆鸱夷。午桥梦到悬车日，庚度秋清击榜时。父老相呼看归相，年来忧国鬓成丝。\n"}
{"title": "七月十四日谒皇陵次许公济韵", "industry": "明代", "author": "江源", "content": "\n我谒皇陵四度来，昌平驻马重徘徊。车书万里通夷夏，犹忆先皇剪草莱。\n"}
{"title": "奉送季清赴山东幕府", "industry": "宋代", "author": "程珌", "content": "\n黄云衔雪天模糊，有客飘然出上都。青丝络马银兜鍪，红锦{革长}弓金仆姑。剑光压匝照路隅，帕首百骑前诃呼。不知客本山泽臞，今胡为者意气粗。自言有将新孙吴，我欲与之同减明。呜呼亡胡岂难且，病兵怯将自逃逋。胡不观昔我艺祖造中区，以兵为国垂洪模。河北河东义勇徒，二十四万鼓应枹。中兴益振尺五符，世忠淮左聚熊貙，刘锜淮西貔虎俱。上流岳飞弯天弧，金陵张浚羆捕狐。单于台下虽宽诛，采石山前已断颅。迩来残虏尚窥窬，门内群寇更睢盱。胡乃朘剥及其肤，岂止牛羊不求刍。我欲别幕飞于菟，十万一屯淮之区。技闲器利整平居，帜明鼓震蒐彼庐。精神所折虏如无，而况山东群盗乎。五符傥缺听其虚，十年且尽一赋租。斩然圻画勿牵渠，他时混一更新图。伟哉玉帐得通儒，君复碧油吐良谟，凌烟岂一貂蝉与。\n"}
{"title": "西鹿田寺听雨", "industry": "宋代", "author": "方凤", "content": "\n禅栖投倦客，山雨起更阑。窗叶散幽响，石林生峭寒。洞深犹暗瀑，江远忽飞湍。想像云萝外，应宜晓色看。\n"}
{"title": "席上即事 其一", "industry": "清代", "author": "蔡惠如", "content": "\n徵歌侑酒嫩寒天，主客欢声杂管弦。红烛两行花四座，衣香人影落樽前。\n"}
{"title": "省中直舍因敲新怀周元吉三首", "industry": "宋代", "author": "杨万里", "content": "\n老眼逢书怯细看，抄书一事更应难。昨携如意敲新箨，右臂朝来作许酸。\n"}
{"title": "题惠崇画四首冬", "industry": "宋代", "author": "晁补之", "content": "\n天高霭霭云昏，江阔霏霏雪繁。渚下鸭方远泛，枝间雀不闻喧。鄙夫此志相依，生涯稊稗同微。欲具沙边短艇，波涛岁晚人稀。\n"}
{"title": "句 其三", "industry": "宋代", "author": "折彦质", "content": "\n待公辅佐中兴了，乞取袈裟送暮身。\n"}
{"title": "秀亭秋怀十五首", "industry": "宋代", "author": "方回", "content": "\n老怀幸无事，何用知秋风。团团乌桕树，一叶垂殷红。为此有所感，长吟敲虚空。城市了在目，心隔云万里。燕席鼓吹急，游骑呵殿雄。亦各适尔适，扰扰尘堁。焉知天地外，有此颓然翁。\n"}
{"title": "十五夜同黎邓欧诸子饮李仲伟席上得星字", "industry": "明代", "author": "李孙宸", "content": "\n雅会逢秋半，词人共此亭。已怜今夜雨，况是客中听。天上无流彩，人间亦聚星。当杯念明发，遮莫付沈冥。\n"}
{"title": "避暑山庄三十六景诗 其十二 锤峰落照", "industry": "清代", "author": "弘历", "content": "\n曾爱文皇句，高标物外情。照亭浮槛晃，烛浦漾澜明。理境资强立，神工谢巧营。倚天森玉柱，拟待勒谁名。\n"}
{"title": "双节堂为御史朱铉题", "industry": "明代", "author": "韩雍", "content": "\n同挥清泪落重泉，荀采中情晚不迁。湘水未沉因有子，首阳终饿为无天。雁鸿叫雨离群远，松柏凌霜出类坚。节义从来关世教，愿将女范续新编。\n"}
{"title": "咏贾似道", "industry": "明代", "author": "张天赋", "content": "\n堪叹贾似道，官高诈亦高。公田关会误，富室细民号。惶恐黯淡滩，羞辱洛阳桥。木棉庵里鬼，头落虎臣刀。\n"}
{"title": "玉甫招集北海为展上巳余未至分均得富字", "industry": "近代", "author": "黄浚", "content": "\n春来未为迟，日见柳色富。归人梦江海，兀兀失芳昼。液池今斩新，丹漆及杗廇。可怜长安城，遗此一水旧。风埃不到地，闻有觞咏又。朝官虽屡祓，终窭岂相救。和论观河面，精性乃俱皱。君言迦音阁，山木昔自寇。死生信难一，当遣封树茂。故人澈泉惠，使我叹邂逅。仰观日月速，俯谛情语厚。翻然思长遨，坐窗令人瘦。\n"}
{"title": "览嘉鱼图经", "industry": "明代", "author": "薛瑄", "content": "\n閒览嘉鱼县地图，半为山谷半为湖。生民计业知应薄，祗赖升平雨露馀。\n"}
{"title": "太湖舟中望洞庭诸山", "industry": "清代", "author": "吴铭道", "content": "\n今朝震泽行，动荡玻璃色。四万八千顷，浮天杳无极。东西洞庭山，缥窈如泼墨。与我相周旋，招之不可即。冉里那复返，毛公久灭迹。可怜水犀甲，石蕝化深碧。更闻此山中，幽人无岁历。老死不出山，何由识兵革。回头笑句践，藉手妇人力。一朝良弓藏，解使大夫惑。去去不足道，此水可亡国。\n"}
{"title": "月夕", "industry": "宋代", "author": "陆游", "content": "\n醉从东郭归，散发临前楹。呼僮净扫地，勿使黦月明。庭空卧松影，檐迥送铎声。钟断心境寂，露下毛发清。出门碧雾合，九陌无人行。坐令锦官城，化作白玉京。\n"}
{"title": "道原惠茗以长句报谢", "industry": "宋代", "author": "邓肃", "content": "\n太丘官清百物无，青衫半作蕉叶枯。尚念故人家四壁，郝原春雪随双鱼。榴火雨余烘满院，宿酒攻人剧刀箭。李白起观仙人掌，卢仝欣睹谏议面。瓶笙已作鱼眼从，杨花傍碾轻随风。击拂共看三昧手，白云洞中腾玉龙。推胸磊块一浇散，乘风便欲款天汉。却怜世士不偕来，为借干将诛赵赞。\n"}
{"title": "过诸暨姚公步谒宗祠祖墓止族兄鲁斋先生之琴宅蒙族人次第招饮留十一日始行作诗记事兼留别得六章 其一", "industry": "清代", "author": "姚燮", "content": "\n平江衍万山，高原势一束。樾荫横天梯，照人有清绿。商水分宋支，我祖宅始筑。五马趋连塘，六垄结雄局。绵世二十传，世训守耕读。一村千馀家，一姓无异族。亟亟谋稻桑，在在立乡塾。清门虽庶人，饮之太素朴。似我跅弛身，得毋宗党辱？溪水多沦涟，惧为出山浊。\n"}
{"title": "次韵王晋卿惠花栽栽所寓张退傅第中一首", "industry": "宋代", "author": "苏轼", "content": "\n坐来念念失前人，共向空中寓一尘。若问此花谁是主，天教闲客管青春。\n"}
{"title": "种牡丹和戴明府遂堂韵", "industry": "清代", "author": "邢鄂", "content": "\n名卉耻自炫，怀芳欣独赏。长恐入豪家，种植遭鲁莽。比感购者心，未见神先往。珍惜殊异姿，位置群芳上。深培灌溉之，得地洵无枉。况多雨露滋，兰丛日同长。楼阁待春风，繁华定不爽。即看满县花，多赖神明养。\n"}
{"title": "二月初一怀亲讳日", "industry": "明代", "author": "张嗣纲", "content": "\n耿耿心悬二月天，烧香告朔礼堂前。只鸡抱恨陈三鼎，杯酒空祈到九泉。风树不宁云漠漠，陇头一望草芊芊。精神如在羹墙见，何日黄封化蝶钱。\n"}
{"title": "山居自道", "industry": "宋代", "author": "易士达", "content": "\n山林清富贵，何在玉堂居。诗积囊中锦，家多几上书。碑文堪帐壁，薇蕨当盘蔬。安分簟瓢乐，虽贫绰有馀。\n"}
{"title": "和翁士秀瑞香水仙二首", "industry": "宋代", "author": "曾协", "content": "\n正白深黄态自浓，不将红粉作华容。却疑洛浦波心见，合向瑶台月下逢。\n"}
{"title": "题高房山墨竹", "industry": "元代", "author": "成廷圭", "content": "\n黄花山主澹游翁，写竹依稀篆籀工。独有高侯知此趣，一枝含碧动秋风。\n"}
{"title": "尚书祠部郎中大理少卿邹公挽辞二首 其二", "industry": "宋代", "author": "苏颂", "content": "\n赍志龄虽趣，传家德已流。里门开驷马，子舍直鳌头。不见车茵贵，频加绂冕优。箫笳归葬处，声断汉江秋。\n"}
{"title": "颂古六首 其一", "industry": "宋代", "author": "释宗杲", "content": "\n三千威仪都不修，八万细行全不顾。只因闹市里等人，被人唤作破落户。兜率内院久抛离，纵归忘却来时路。稽首弥勒世尊，得与么宽肠大肚。\n"}
{"title": "何恭敏", "industry": "宋代", "author": "岳珂", "content": "\n虐焰熏天，而公以勺水欲救其燎原。观公之帖，虽久别之一见，亦将以归之时数之自然。胸中所处者素定，宜其敢于撄豺虺之锋，而吐天下之公言也。\n"}
{"title": "杂谣十首 其十", "industry": "清代", "author": "孙元衡", "content": "\n燕石鱼目重如宝，凤逐山鸡雁随鸨。美人一笑果倾城，痴骨妍皮彰媚好。南山之兽人所珍，虎文羊质饱枯草。\n"}
{"title": "笏", "industry": "宋代", "author": "丁谓", "content": "\n诎直明怀让，球鱼示有章。对敭资指画，受命助心藏。慎重传三世，荣华置满床。贤哉段太尉，为国击豺狼。\n"}
{"title": "用汉中帅阎才元侍郎韵，送樊子南西归，兼呈", "industry": "宋代", "author": "范成大", "content": "\n万里山巅与水涯，春风招看杏园花。几来科第直溷子，此去文章应满家。休学游仙穷越雟，且从知己控褒斜。南楼东望当思我，药裹堆中两鬓华。\n"}
{"title": "署中竹园偶成 其三", "industry": "明代", "author": "苏升", "content": "\n閒立望龙沙，春风几万家。晴云团野色，白日入山斜。见地即栽竹，无心学种花。孤亭时一立，几点夕阳鸦。\n"}
{"title": "题严子陵钓台 其一", "industry": "宋代", "author": "姚勉", "content": "\n倡周节义有夷齐，钓渭鹰扬可太师。西汉颓波无砥柱，先生只合一纶丝。\n"}
{"title": "西游", "industry": "宋代", "author": "李若水", "content": "\n绿暗红疏春事休，此身孑孑又西游。不堪回首斜阳外，一片黄云万古愁。\n"}
{"title": "新居", "industry": "宋代", "author": "刘攽", "content": "\n举世同逆旅，此身那拙谋。趣营容膝地，适似种瓜侯。药饵扶多病，躬耕强隐忧。弹冠仍应客，车马肯淹留。\n"}
{"title": "荒城", "industry": "宋代", "author": "赵葵", "content": "\n为醒城下雨初晴，紫菊金莲漫地生，最爱多情白翎雀，一双飞近马边鸣。\n"}
{"title": "送崔伯子南归二首 其二", "industry": "明代", "author": "卢龙云", "content": "\n客里逢归棹，江干问谪居。斋閒方喻马，铗在岂歌鱼。吴楚扁舟路，亲朋几字书。薄游嗟世味，应复爱吾庐。\n"}
{"title": "和陶诗六首 和饮酒", "industry": "宋代", "author": "王阮", "content": "\n竹门固无锁，俗客自不开。而欲挟彼态，使我变所怀。乡原善同俗，于德则有乖。乃知违世人，所贵在幽栖。客有爱我甚，命驾来冲泥。怜我与俗异，欲我与世谐。甚知客言是，甚知余心迷。渊明饮酒诗，赓以遗客回。\n"}
{"title": "渔父 以上葛氏啸园从书本梅道人遗墨。?", "industry": "元代", "author": "吴镇", "content": "\n醉倚渔舟独钓鳌。等闲入海即乘潮。从浪摆，任风飘。缩手怀中放却金字经，因删去。\n"}
{"title": "有约登天平绝顶者行至龙门力惫而止", "industry": "明代", "author": "王鏊", "content": "\n峭峰突起万㠝岏，闻有仙扃惜未观。胜事有怀行独往，悬厓无路坐长叹。龙门已觉吴天隘，剑阁谁云蜀道难。安得我身生两翼，凌风直上谢蹒跚。\n"}
{"title": "第一百六十九", "industry": "宋代", "author": "文天祥", "content": "\n今吾抱何恨，恨无匡复姿。含笑看吴钩，回首蛟龙池。\n"}
{"title": "题凤翔府天庆观", "industry": "唐代", "author": "吕岩", "content": "\n得道年来八百秋，不曾飞剑取人头。\n\n玉皇未有天符至，且货乌金混世流。\n"}
{"title": "夜雨寄北", "industry": "唐代", "author": "李商隐", "content": "\n君问归期未有期，巴山夜雨涨秋池。 何当共剪西窗烛，却话巴山夜雨时。\n"}
{"title": "和姚子敬秋怀五首 其三", "industry": "元代", "author": "赵孟頫", "content": "\n搔首风尘双短鬓，侧身天地一儒冠。中原人物思王猛，江左功名愧谢安。苜蓿秋高戎马健，江湖日短白鸥寒。金尊渌酒无钱共，安得愁中却暂欢。\n"}
{"title": "又得萧字", "industry": "明代", "author": "孙继皋", "content": "\n水槛秋逾净，晴郊暑未消。露荷仍的的，风叶自萧萧。对酒宜疏豁，参玄契泬寥。城头暮吹笛，疑有列仙招。\n"}
{"title": "采桑子 其二十四", "industry": "近代", "author": "赵尊岳", "content": "\n宿酲初解琼钩上，晓色帘栊。人意新嫞。网户朝暾罨镜红。镜奁双凤多情甚，总与春逢。丽日妍风。宛宛行云在碧空。\n"}
{"title": "思亲二首 其二", "industry": "清代", "author": "费墨娟", "content": "\n渺渺云山绿四围，眼穿盼不到庭帏。前身我是丁家鹤，一别乡关总未归。\n"}
{"title": "入青潭口占 其二", "industry": "清代", "author": "林占梅", "content": "\n溪流千折转，云壑万重深。古寺穿危磴，孤村隐茂林。山幽无瘴气，地僻有滩音。偃息长松下，跏趺复鼓琴。\n"}
{"title": "殢人娇", "industry": "明代", "author": "屈大均", "content": "\n生恨东风，不解吹愁西去。愁多半、化为烟雨。濛濛一片，令春光无主。谁便得，消受乳莺娇语。唤柳休眠，教花莫舞。但翠阁、水沉千缕。含情小坐，更轻调琴句。人寂寂、芳酝暂教颜驻。\n"}
{"title": "雪后同子俊游何山次韵四首 其一", "industry": "元代", "author": "赵孟頫", "content": "\n同是清閒客，俱为放浪游。晴山依雪壮，野水带冰流。风急松杉乱，年登荠麦收。生涯虽未老，吾欲觅菟裘。\n"}
{"title": "赠丁秋水", "industry": "明代", "author": "屈大均", "content": "\n东官画手高吾粤，君作翎毛更有神。长虑鸳鸯飞入水，复愁蝴蝶去随人。香从儿女求生结，花向仙灵得大春。红翠白鹇多见与，吾生鸾鹤最交亲。\n"}
{"title": "月下独行桥上", "industry": "宋代", "author": "陆游", "content": "\n新秋未再旬，月露已浩然。放翁一幅巾，与影俱翩僊。飞桥挂澄溪，幽窦鸣细泉。开岁才俛仰，已近摇落天。殊方久滞留，感此岁月迁。归来看青灯，悄怆不得眠。\n"}
{"title": "青州闻雷", "industry": "宋代", "author": "赵抃", "content": "\n退食公堂自凭几，不动不摇心似水。霹雳一声透顶门，惊起从前自家底。举头苍苍喜复喜，刹刹尘尘无不是。中下之人不得闻，妙用神通而已矣。\n"}
{"title": "燕子", "industry": "明代", "author": "释函可", "content": "\n春尽枝头始见花，风流何处委黄沙。寻常百姓今犹少，飞入清寒古佛家。\n"}
{"title": "三月十九日夜极冷", "industry": "宋代", "author": "范成大", "content": "\n谁勒余寒不放回，春深犹暖地炉灰。乡心忽向烛前动，夜雨先从竹里来。鶗鴃已如莺百啭，酴醾那复雪千堆。调糜煮药东风老，惭愧茶瓯与酒杯。\n"}
{"title": "读五贤传偶成五首 其四 咏陆云", "industry": "元代", "author": "陈谟", "content": "\n笑疾故自佳，吾以全吾天。况识墓中人，飘飘喜谈玄。浚仪有画像，名亚卓鲁贤。胡不传循吏，而以权门愆。自非东海恩，难雪成都冤。大笑落水时，流风至今传。\n"}
{"title": "赠雪山杲公 其二", "industry": "明代", "author": "广润", "content": "\n垝垣甫及肩，陋室仅容膝。夜雪启重扉，春云生四壁。檐傍潇湘竹，窗临洞庭橘。与之同岁寒，不受冰霜色。习气日以轻，持心日以密。枯木忽闻鸦，仰视明河没。萧然井臼间，婆娑自舂汲。清斋疏磬馀，焚香以终日。\n"}
{"title": "又用玄度韵", "industry": "明代", "author": "张萱", "content": "\n曲峡寒潭处处幽，諠天箫鼓满洪流。兰桡似马画中去，宝幄如云镜里游。莫向急流同习竞，且凭浊酒暂销愁。良晨乐事知能几，何必乾坤到十洲。\n"}
{"title": "师子国相赞", "industry": "宋代", "author": "释广闻", "content": "\n十方国土中，应身何彼此。春在花，月在水。要令当处不留情，好看翻身狮子子。\n"}
{"title": "石门道中", "industry": "清代", "author": "施学韩", "content": "\n渔唱依稀过野塘，炊烟四起入苍茫。一枝柔橹水天阔，满港芦花客梦长。何处孤村无好酒，却留明月送还乡。明朝小泊临平路，渴就山泉细细尝。\n"}
{"title": "偈颂八十七首 其十六", "industry": "宋代", "author": "释慧开", "content": "\n灵山话月，曹溪指月，寒山比月。从上佛祖，纳尽败阙。\n"}
{"title": "山阁杂咏 其十一", "industry": "明代", "author": "梁维栋", "content": "\n谁言茉莉香无姿，国色常兼白雪奇。假使温公不喜插，也须笑折两三枝。\n"}
{"title": "忆昔（四首）", "industry": "明代", "author": "陈沂", "content": "\n宫扉无禁往来宜，内使垂髫许侍随。清清夜声归扆帐，紫毫朝彩隔罘罳。窗笼树色琼花岛，砌入荷香太液池。天上只闻人共羡，不缘尘世竟何知。¤\n"}
{"title": "清平乐·秋怀骚屑", "industry": "宋代", "author": "黎廷瑞", "content": "\n秋怀骚屑。卧听萧萧叶。四壁寒蛩吟不歇，旧恨新愁都说。疏疏雨打栖鸦。月痕犹在窗纱。一夜西风能紧，明朝瘦也黄花。\n"}
{"title": "晚酌示藏用诸友 其六", "industry": "明代", "author": "陈献章", "content": "\n东溪牵犬过西溪，短屐冲烟步步迷。秋竹苔深人语静，古坛松冷鹤巢低。山花折去空盈把，春酒沽来不满提。笑把长竿弄江月，草间郭索尚蟠泥。\n"}
{"title": "孟夏雨后寄黍谷弟园居 其一", "industry": "清代", "author": "钱陆灿", "content": "\n缅想前贤咏五君，同堂能不感离群。礼无大树留三宿，诗有长城张一军。独夜完完心上月，相思袅袅望中云。传言二子非凡鸟，我马玄黄日易曛。\n"}
{"title": "题行箧内所携米海岳各帖戏效渔洋论诗绝句", "industry": "清代", "author": "梁成楠", "content": "\n襄阳风景逊江南，天意存留米老庵。问月仙人知有意，如公翰墨许成三。\n"}
{"title": "题道士王东甫图画", "industry": "元代", "author": "张昱", "content": "\n金银楼阁在三山，东甫何妨屡往还？信是神仙在平地，鹤飞元不离人间。\n"}
{"title": "署中怀人十绝 其二 编修钱受之谦益虞山人迹潜誉远是将出矣", "industry": "明代", "author": "沈守正", "content": "\n破龙山下惜居诸，子厌承明退著书。莫似茂陵常病渴，明光视草待相如。\n"}
{"title": "题香山九老图", "industry": "明代", "author": "陈枨", "content": "\n凿翠开香山，梯岩架石楼。既忻功业成，遂卜林泉幽。解带依远松，濯缨临清流。滩鸣八节水，云度群峰秋。昔当元和时，屡进忠谠谋。侧闻移病后，白雪已盈头。醉吟喜自适，山水足夷犹。况逢诸老翁，良时同退休。命觞爱倾倒，取乐谐唱酬。共保龟鹤龄，宁随麋鹿游。高名宇宙间，陈迹委榛丘。丹书幸可托，抚卷仰前修。\n"}
{"title": "寓叹", "industry": "宋代", "author": "陆游", "content": "\n剑外归耕梦不通，公车上疏路何从？有心求缩地万里，无羽可朝天九重。狂诵新诗驱疟鬼，醉吹横笛舞神龙。明当采药玉霄去，他日君看冰雪容。\n"}
{"title": "园中晚兴", "industry": "宋代", "author": "陆游", "content": "\n世故谁能必？书生妄自期。年光卷中过，心事鬓边知。零落花随水，轮囷笋突篱。晚晴山尽出，徙倚独移时。\n"}
{"title": "陈允德湄溪新咏 其二 绿荫黄鹂", "industry": "明代", "author": "龚诩", "content": "\n过雨溪山古木齐，亭台清閟绿阴迷。黄莺亦似怜佳境，飞去飞来不惜啼。\n"}
{"title": "本无师与槐径弟交游二十年矣古人谓百篇诗尽", "industry": "宋代", "author": "薛嵎", "content": "\n中年为此别，悲动故交情。案上云林卷，山中风木声。梦回惊复喜，诗在死如生。几番西郊路，逢师独自行。\n"}
{"title": "金陵夕咏一首", "industry": "明代", "author": "黄省曾", "content": "\n亮月殊乡满，疏萤旅阁辉。并悬心独耿，同寄影难飞。千里芙蓉枕，三山薜荔衣。故园虚引望，终夕梦魂归。\n"}
{"title": "岳州九日宴道观西阁", "industry": "唐代", "author": "张说", "content": "\n摇落长年叹，蹉跎远宦心。北风嘶代马，南浦宿阳禽。\n\n佳此黄花酌，酣馀白首吟。凉云霾楚望，濛雨蔽荆岑。\n\n登眺思清景，谁将眷浊阴。钓歌出江雾，樵唱入山林。\n\n鱼以嘉名采，木为美材侵。大道由中悟，逍遥匪外寻。\n\n参佐多君子，词华妙赏音。留题洞庭观，望古意何深。\n"}
{"title": "逢泰公门徒因寄", "industry": "明代", "author": "李梦阳", "content": "\n垂趐昨年辞帝都，散花今日见门徒。乘杯老去还能否，击钵狂来未信无。暂止乳莺元逐燕，得时横隼莫惊乌。清沙密竹追随地，肠断飞虹月色孤。\n"}
{"title": "题飞鸣宿食百雁图", "industry": "元代", "author": "陶宗仪", "content": "\n碧汉斜书草草，清宵众语雍雍。莫向芦花深处，江南稻熟秋风。\n"}
{"title": "送孝廉王浙泉北上二首 其一", "industry": "明代", "author": "林熙春", "content": "\n有美青萍客，翩翩作颂才。凭陵蟠赤海，睥睨筑金台。云拥双岛去，泥衔五凤来。不须尧白首，亲舍接蓬莱。\n"}
{"title": "养志堂", "industry": "明代", "author": "王汝玉", "content": "\n事亲贵奉养，匪在衣与餐。轻甘或不怿，粗粝有馀欢。古来称孝子，岂为保饥寒。贤哉曾参氏，志养心已安。孟轲表志行，垂芳逾芝兰。之子慕前哲，辟兹华搆宽。佳名题养志，承颜恒□观。迩来捧毛檄，置身青云端。丁年富才力，天路随鹏搏。又如阿阁凤，文彩备羽翰。显庸自兹始，行见加缨冠。忠贞克努力，大孝乃思完。垂辉著汗简，一寸中心丹。\n"}
{"title": "十叠", "industry": "宋代", "author": "刘克庄", "content": "\n花离京洛缁尘少，诗到齐梁绮语多。老子七言虽淡泊，不曾一字犯阴何。\n"}
{"title": "红梅", "industry": "明代", "author": "刘大夏", "content": "\n别是江南一种梅，年年先占早春开。东风有意怜冰骨，冻雪无情压绛腮。仙子自知丰格在，北人宁作杏花猜。虽然未见调羹实，一寸丹心绝点埃。\n"}
{"title": "贻友人", "industry": "明代", "author": "孟洋", "content": "\n清云度高汉，落日下远戍。行子倦孤征，税驾咸阳暮。空林宿雨微，虚檐滴松露。怅然怀美人，昔语今不晤。浊酒谁为倾，强歌未成趣。岂无四海士，新交不如故。\n"}
{"title": "句", "industry": "宋代", "author": "释晓莹", "content": "\n苍生从此得伸眉。\n"}
{"title": "晓景亭", "industry": "宋代", "author": "司马光", "content": "\n帘栊分晓色，远树子规啼。浓露侵衣冷，晴烟压水低。神游灵境健，身人画图迷。衙吏无烦报，汀洲鹭正棲。\n"}
{"title": "闻笛", "industry": "明代", "author": "高启", "content": "\n横吹才听泪已流，寒灯照雨宿江头。凭君莫作关山曲，乱世人人易得愁。\n"}
{"title": "宋中遇刘书记有别", "industry": "唐代", "author": "高适", "content": "\n何代无秀士，高门生此才。森然睹毛发，若见河山来。\n\n几载困常调，一朝时运催。白身谒明主，待诏登云台。\n\n相逢梁宋间，与我醉蒿莱。寒楚眇千里，雪天昼不开。\n\n末路终离别，不能强悲哀。男儿争富贵，劝尔莫迟回。\n"}
{"title": "怀张孟善", "industry": "明代", "author": "乌斯道", "content": "\n目暗曾行路，心悬故友家。池荷生旧藕，畦药长新芽。短榻微风入，疏帘细雨斜。空闻常出郭，渔屋看桃花。\n"}
{"title": "忆江南", "industry": "清代", "author": "严金清", "content": "\n咫尺画，画里似吾家。蟹舍鱼庄烟树外，片帆风送去天涯。江树酒旗斜。\n"}
{"title": "泛舟经岳阳长沙 其一", "industry": "清代", "author": "陶澄", "content": "\n春江北流日西匿，系景割波留不得。道傍赤岸今为墟，霸业何人更相忆。昨宵急雨来自东，巴陵远树烟空濛。湘娥染黛几千岁，朝暮只临明镜中。柳生井边没芳草，依然昔日相逢道。音沈响逝天茫茫，愁见白波吹浩溔。船旗不定南风旋，寂寞一声闻杜鹃。\n"}
{"title": "雨中", "industry": "宋代", "author": "韩淲", "content": "\n山林得凉雨，倍觉十分秋。衡门篱落间，木槿上牵牛。霏微弄空明，炊烟澹飞浮。有酒不肯饮，南冠真楚囚。\n"}
{"title": "鹧鸪天 同表妹游董夫人西园", "industry": "清代", "author": "万淑修", "content": "\n花径斜开浅水滨。疏篁深处绝纤尘。漫从洛浦邀神女，试到天台访玉真。携绿绮，伴佳宾。绕篱小草好相亲。却忧赋就胶东去，日暮还听鸟弄春。\n"}
{"title": "意难忘 妓杨韵卿以善歌求赋", "industry": "元代", "author": "张翥", "content": "\n高韵天成。问当时爱爱，得似卿卿。江梅风致别，楚蕙雪香清。花旎旎，月盈盈。写不尽才情。把旧游，名讴试数，谁解新声。诗家只有杨琼。向吴姬丛里，转更分明。金闺春思怯，翠被暮寒生。人欲去，酒还醒。黯此际销凝。待翦将，江云数尺，与染丹青。\n"}
{"title": "夜坐", "industry": "宋代", "author": "王令", "content": "\n破窗多穿风，冷烛无定焰。滴沥随衣泪，反覆到心念。趋生迷夷涂，失城陷深堑。病拙未为疗，膏肓不容砭。无家可容归，有灶亦断掭。凫短鹤脤长，饮啄两自赡。天有不可问，何独於我欠。吾观序卦辞，否乃适泰渐。而余何为者，独此不见验。譬如白为缁，一造遂永染。久生人所羡，我独处之厌。安得盖棺去，手足同一敛。\n"}
{"title": "望大孤山", "industry": "明代", "author": "王世贞", "content": "\n人言大孤丑，不及小孤妍。若向鄱阳去，南风也系船。\n"}
{"title": "晚发华亭", "industry": "明代", "author": "郭谏臣", "content": "\n向晚兰舟发，人牵锦缆行。日穿云窦破，溪接海潮平。映水帆樯影，投林鸟雀声。开帘下阶拜，遥想故人情。\n"}
{"title": "次韵王少清见赠", "industry": "宋代", "author": "项安世", "content": "\n王谢风流在，千年故不磨。子孙奇俊甚，生长见闻多。容易三千首，铿钩十二和。故家文物盛，寒士得同科。\n"}
{"title": "踏莎行 月奁匀面", "industry": "清代", "author": "张令仪", "content": "\n淡抹轻施，新妆娇倩。薄霜偏衬芙蓉艳。琼窗宝镜射朝光，嫦娥何事分明现。欲去悲怀，几时留恋。芳华只有侬家见。桃花白雪旧曾歌，翻怪三姨夸素面。\n"}
{"title": "春寒歌二首 其二", "industry": "明代", "author": "皇甫汸", "content": "\n剪就春罗未试衣，花间无计觅芳菲。凤楼绝似龙沙夜，征戍何须更忆归。\n"}
{"title": "丙辰二月二日喜晴", "industry": "宋代", "author": "释行海", "content": "\n春来处处有花看，一种芳心欲吐难。陌上鹅黄初染柳，不禁烟雨袅轻寒。\n"}
{"title": "题秋江图为黄友仁赋", "industry": "元代", "author": "舒逊", "content": "\n老树槎牙石巃嵷，隔岸人家紫烟重。长江苍茫日夜浮，天堑西来云影动。驾风上水谁家船，片帆高飏孤云边。林下伊谁褦襶子，抱琴应访草堂仙。毫端远势莫与比，巴陵洞庭秋色里。莫是当年顾虎头，写出沧洲千万里。\n"}
{"title": "半山春兴 其五", "industry": "当代", "author": "姚佳", "content": "\n揽秀倚山阿，日捧金叵罗。蚕花开寂寞，竹叶醉嵯峨。白发忘怀自，丹心辜负那。栖栖春梦里，瞻碧殢清歌。\n"}
{"title": "贺新凉", "industry": "清代", "author": "傅熊湘", "content": "\n笑指天边月。曾照人、几回欢聚，几番离别。依旧清辉池亭满，望处凉生毛发。怎奈向、閒愁未歇。忆得去年相伴久，爱窥帘、一点长孤洁。满地碎，铺香雪。今年对月情怀切。怕匆匆、风狂雨横，易伤圆缺。谁解南飞乌鹊意，绕树悲鸣凄咽。早搅断、愁肠千结。行见盈盈三五夜，又桃华、两地成虚设。尽此际，叹清绝。\n"}
{"title": "踏莎行·嵩峤云高", "industry": "宋代", "author": "韩绛", "content": "\n嵩峤云高，洛川波暖。举头乔木森无断。□□□雨绝风尘，小桥频过春渠满。□□离宫，□棱斗焕。万家罗绮多游伴。□□□□自风□，□□是处喧弦管。\n"}
{"title": "过钓台", "industry": "元代", "author": "李孝光", "content": "\n赤龙已挟故人飞，却爱清江理钓丝。入觐匆匆谋去就，当时犹悔见机迟。\n"}
{"title": "秋日白莲", "industry": "宋代", "author": "邓肃", "content": "\n竹外玻璃十顷宽，水芝高下刻琅玕。冷香翦翦秋风动，孤艳泠泠晓月寒。康乐气豪犹出社，易之韵俗更谁看。笑谈今日亲姑射，太华高吟不数韩。\n"}
{"title": "题开元寺阁", "industry": "唐代", "author": "薛能", "content": "\n一阁见一郡，乱流仍乱山。未能终日住，尤爱暂时闲。\n\n唱棹吴门去，啼林杜宇还。高僧不可羡，西景掩禅关。\n"}
{"title": "寿王通判五首 其五", "industry": "宋代", "author": "吴势卿", "content": "\n流霞潋滟照炎天，雪藕调冰佐玳筵。屈指西风凉意近，且拚剧饮管流年。\n"}
{"title": "游武夷九曲", "industry": "宋代", "author": "蒲寿宬", "content": "\n紫缦红裀事有根，绿函金锁蜕犹存。无缘得到千岩顶，试问而今几代孙。汉祀昔曾陈玉脯，晋人方始识桃源。不因大隐屏中老，未易抽簪扣洞门。\n"}
{"title": "春归二绝和高希远韵", "industry": "宋代", "author": "萧炎", "content": "\n厨供樱笋上春盘，把酒留春少住难。只是檐花前夜雨，明朝便作酿梅看。\n"}
{"title": "观舞女", "industry": "唐代", "author": "施肩吾", "content": "\n缠红结紫畏风吹，袅娜初回弱柳枝。\n\n买笑未知谁是主，万人心逐一人移。\n"}
{"title": "和元秀才别业书事", "industry": "唐代", "author": "韦庄", "content": "\n僻居春事好，水曲乱花阴。浪过河移岸，雏成鸟别林。\n\n绿钱榆贯重，红障杏篱深。莫饮宜城酒，愁多醉易沈。\n"}
{"title": "偶成（二首）", "industry": "明代", "author": "朱有燉", "content": "\n纮纮病骨觉清癯，心上清闲百事无。晓起灌园呼内竖，昼长临帖写官奴。宜人景物随时好，垂老风情得自娱。且进一樽花下酒，便拚微醉不须扶。\n"}
{"title": "莪默绝句集译笺乙集 其五五八", "industry": "当代", "author": "伯昏子", "content": "\n漠漠层霄若覆瓢，群贤翘首仰天遥。玉瓶欲舐瓢中血，佯恋红唇故折腰。\n"}
{"title": "舆中口占", "industry": "清代", "author": "徐宗干", "content": "\n远山皆为云，近山只见石。山前石头青，山后云头白。叠絮堆奇峰，飞练挂空壁。时来襟袖间，相去不盈尺。罡风忽吹去，山天同一碧。\n"}
{"title": "送邵公济校书守果州分韵得歌字", "industry": "宋代", "author": "张扩", "content": "\n人物妙伊洛，衣冠肩上摩。君门世所高，家学承丘轲。斯文晚付君，自信保不磨。平生眼中书，五车未为多。一字不借力，虚名空作魔。我数奉谈麈，老顽君弗诃。持酒欲挽君，酒尽如君何。百丈溯巴峡，脩途接岷峨。新句探古锦，好风散沉疴。先君果山政，惠爱如春和。向来窥一斑，再至鬓已皤。会寻竹马盟，为续襦裤歌。\n"}
{"title": "万石岩", "industry": "清代", "author": "章甫", "content": "\n叠嶂层峦万石生，幽岩搆结岂虚名。鸟吟空谷偷诗调，水滴寒桥淡画声。四面溪山皆旧迹，几间楼阁半新成。搜奇引入桃源胜，疑是仙津路可行。\n"}
{"title": "短歌行赠王郎司直", "industry": "唐代", "author": "杜甫", "content": "\n王郎酒酣拔剑斫地歌莫哀！我能拔尔抑塞磊落之奇才。豫章翻风白日动，鲸鱼跋浪沧溟开。且脱佩剑休徘徊。西得诸侯棹锦水，欲向何门趿珠履？仲宣楼头春色深，青眼高歌望吾子，眼中之人吾老矣！\n"}
{"title": "招希元对奕", "industry": "宋代", "author": "宋庠", "content": "\n咒木成卢非我事，赌牛探炙亦何缘。乘闲欲数纹楸路，借问何如葛稚川。\n"}
{"title": "送汪毅白出都 其四", "industry": "清代", "author": "夏曾佑", "content": "\n长江直贯中原下，两岸青山挽不留。大泽几人书帛待，庸奴循例处堂游。金缯日见归鞮译，兵气宵来接斗牛。太息湘淮龙虎地，谁人慷慨策神州。\n"}
{"title": "金沙赞", "industry": "宋代", "author": "释智遇", "content": "\n琅琅流水声，怀抱说情倾。不识春风面，雪消梅影清。\n"}
{"title": "李独携酒见访", "industry": "唐代", "author": "李涉", "content": "\n晓斋独坐霜景寒，草堂逸士来相干。风神左峭心意阔。自言山中新酝熟，手挈一壶兼一轴。果然文字称仪容，已觉建安风彩俗。嗟予潦倒身无成，偶因章句生浮名。就中怜爱李景俭，酒狂大语欺奴兵。老夫昔逐巴江岸，唱得《竹枝》肠欲断。为君试发一声看，九派烟霞愁漫漫。\n"}
{"title": "鄚州杂诗五首 其一", "industry": "清代", "author": "玄烨", "content": "\n条风鼓棹动清漪，夹岸青青杨柳垂。轻转牙樯观易水，波光日影映旌旗。\n"}
{"title": "初转", "industry": "明代", "author": "屈大均", "content": "\n初转丹飞雪，涂颜腻粉同。昔惟贻弄玉，今复赠香东。越黛怜微绿，胡脂厌太红。只须时饮酒，花色似桃丛。\n"}
{"title": "雨急", "industry": "宋代", "author": "胡宏", "content": "\n雨急落花零乱，风微吹草蒙茸。花亦何心怨雨，草都无间酬风。\n"}
{"title": "青玉案", "industry": "宋代", "author": "刘一止", "content": "\n马头双鹊飞来喜。惜凝望、音书至。一掬离怀千万事。绿窗深夜，短笺封就，应也寻人寄。\n\n春风鬓畔疏梅蕊。映妆艳、清如洗。苦恨眼边常忆记。楚宫行路，倚桥攀驿，供尽梅花泪。\n"}
{"title": "某君年七十馀纳双妾赋以赠之 其一", "industry": "明代", "author": "屈大均", "content": "\n长生有术在香闺，方朔年年取小妻。白可鸳鸯成七十，莫教莲叶有东西。\n"}
{"title": "医人", "industry": "唐代", "author": "苏拯", "content": "\n古人医在心，心正药自真。今人医在手，手滥药不神。\n\n我愿天地炉，多衔扁鹊身。遍行君臣药，先从冻馁均。\n\n自然六合内，少闻贫病人。\n"}
{"title": "秋晚", "industry": "清代", "author": "弘瞻", "content": "\n斜日大荒西，晴沙散马蹄。旗翻千帐静，木落万山低。远塞看鸿雁，连营绝鼓鼙。关河渺长望，衰草尚萋萋。\n"}
{"title": "盘江词三首 其二", "industry": "明代", "author": "皇甫汸", "content": "\n攒峰夹岸若云稠，下有飞泉一线流。春草深时多瘴厉，行人驻马不堪愁。\n"}
{"title": "归州竹枝词", "industry": "宋代", "author": "佚名", "content": "\n人鲊瓮头波放颠，两岸青山青插天。篙师力尽客破胆，茅屋老翁方醉眠。\n"}
{"title": "王母池", "industry": "宋代", "author": "刘挚", "content": "\n阿母宫前阿母池，池光清滑泻玻璃。岸擎黼座涵佳气，影上仙衣润彩霓。灵液发源来海谷，飞花随泛出桃溪。羽车凤盖无消息，寒月沈沈宝殿西。\n"}
{"title": "明皇祀圜丘乐章。凯安", "industry": "唐代", "author": "佚名", "content": "\n馨香惟后德，明命光天保。肃和崇圣灵，陈信表皇道。\n\n玉鏚初蹈厉，金匏既静好。\n"}
{"title": "度峙崦岭至铜坑", "industry": "清代", "author": "汪芑", "content": "\n漠漠云阴二月天，层冈复岭俯平田。杏花能白非关雨，杨柳初黄不受烟。幽境每从迷路得，吟怀差喜入春妍。湖山旧侣销兵燹，寥落晨星感昔年。\n"}
{"title": "次韵冲卿上元从架至集禧观偶成", "industry": "宋代", "author": "王安石", "content": "\n昭陵持橐从游人，更见熙宁第四春。宝称中开移玉座，华灯错出映朱尘。辇前时看新歌舞，仗外还如旧徼巡。投老逢时追往事，却含愁思度天津。\n"}
{"title": "淡黄柳　端州郡署作，署曾作行宫", "industry": "明代", "author": "屈大均", "content": "\n萧条郡廨，曾作芙蓉殿。谁记池头蒙赐宴。来去茨菰叶畔。长与君王旧凫雁。共肠断。龙髯已零乱。剩垂柳，欲攀遍。御沟西、可有残红片。乳燕窥人，但衔春至，巢向空梁莫管。\n"}
{"title": "四月二十三日渴雨", "industry": "宋代", "author": "韩淲", "content": "\n雾下疑成雨，檐低暗复明。田家思一稔，王国虑多晴。天岂预人事，世应容我耕。凭轩归计定，只得待雷声。\n"}
{"title": "蚊", "industry": "宋代", "author": "李纲", "content": "\n江风萧萧江水清，飞蚊扑扑何处生。驼肩豹脚嘴如铁，天使咂食同蝇虻。先生暑困汗翻雨，僮仆摇扇疲屡更。乘虚投隙肆毒吻，鼓翅舞足何其轻。须臾含桃变柳絮，坐使饥腹成膨脝。舍身施汝岂吾惜，逼耳最恶声娇狞。有时缘拊于吾指，罪虽应尔心则矜。露华清泚自可饮，戒汝慎勿贪芳腥。\n"}
{"title": "采莲曲", "industry": "元代", "author": "周权", "content": "\n越溪女郎十五六，翠绾香云双凤蹙。嫣然一笑似花妍，艳试新妆照湖绿。罗衣露浥红芳秋，少年陌上情绸缪。兰桡容与隔花语，惊散鸳鸯生晚愁。莲花莫折茎有刺，藕丝易断针难度。清歌一曲入湖烟，空载香风满船去。\n"}
{"title": "筑凤谷行窝成", "industry": "明代", "author": "秦金", "content": "\n名山投老住，卜筑有行窝。曲涧盘幽石，长松窅碧萝。峰高看鸟度，径僻少人过。清梦泉声里，何缘听玉珂。\n"}
{"title": "题江乡秋晚图", "industry": "元代", "author": "萨都剌", "content": "\n沙头潮下秋水枯，云山落日云模糊。草堂远近路长驱，萧萧行李行人孤。蹇驴渡桥归思急，村南村北天秋色。何者相呼鸡犬声，山前山后烟树立。江风水面吹残莎，打鱼小艇如飞梭。何人荡桨立船尾，钓者船头腰半驼。小李将军不可作，粉壁流传愁剥落。石门守者犹可奇，柱杖敲门索新跋。京口绿发参军郎，见君此画心即降。携家便欲上船去，买鱼煮酒扬子江。\n"}
{"title": "隐园杂咏十七首 其七 容与台", "industry": "明代", "author": "黎民表", "content": "\n六朝迹苍莽，长江流古今。高台自风月，不废我登临。\n"}
{"title": "己卯寒食感春 其二", "industry": "清代", "author": "杨圻", "content": "\n诗暖知春至，衣单觉病轻。风光太羞涩，肠断是清明。谷密藏花气，山幽应鹤声。疮痍今万里，独善忍无情。\n"}
{"title": "崇德道中 其三", "industry": "宋代", "author": "张镃", "content": "\n疏篱遮竹竹难遮，卧向溪流一桁斜。绿底睡凫应自爱，起来摇翅各成花。\n"}
{"title": "全椒张公有诗在北山西庵僧者墁之怅然有感", "industry": "宋代", "author": "王安石", "content": "\n十年怊怅蹑山阡，终欲持杯滴到泉。东路角巾非故约，西州华屋漫修椽。幽明永隔休炊黍，真俗相妨久绝弦。遗墨每看疑邂逅，复随人事散如烟。\n"}
{"title": "浪淘沙 虬髯客传", "industry": "清代", "author": "沈鹊应", "content": "\n越国意扬扬。不惜红妆。剧令深夜出严装。蹀躞叩门茅店里，颜色仓皇。慧眼识三郎。委地青长。虬髯顾盼思如狂。锁钥尽教将一妹，来佐秦王。\n"}
{"title": "忆昔", "industry": "清代", "author": "林占梅", "content": "\n忆昔髫龄上帝京，晓风残月趁行程。南船周听关山曲，北马曾经鲁、卫城。故友凋零伤往事，游衣检点痛馀生。即今被体看针线，犹是当年密密成。\n"}
{"title": "春尽", "industry": "当代", "author": "陈伟", "content": "\n坐老湖山略欠伸，风前待卜去来因。江涵古月初沉影，石炼流星未烬身。九壤先埋千里马，百花只扮一家春。不知沧海浮根后，来日栽桑有几人？\n"}
{"title": "木兰花慢 春日雪后泛舟", "industry": "清代", "author": "陈曾寿", "content": "\n晓妆匀粉重，带眉妩，忒连娟。正一镜堆鬟，数峰写影，雪韵高寒。经年，画中居住，笑今朝、还向画中看。浅碧才回晻霭，飞霙又没绵芊。飘然，一叶水云天，渺渺叩湘舷。荡吟情未远，关心仍在，一树窗前。苔钱，几枝缀玉，问多时、春色上词笺。但祝十分开好，不妨小勒红妍。\n"}
{"title": "赠沈南疑", "industry": "清代", "author": "钱谅臣", "content": "\n欲唱仙歌访羡门，琵琶旧手贱昆仑。花朝重理《云和曲》，待拨鹍弦与细论。\n"}
{"title": "冬日即事", "industry": "宋代", "author": "苏辙", "content": "\n寒日初加一线长，腊醅添浸隔罗光。新年只愿多新酒，旧疾微令变旧方。自昔杯棬元窄小，得闲筋力尚康强。买田种秫贫无计，自有人家为插秧。\n"}
{"title": "舟次吴淞江", "industry": "宋代", "author": "沈与求", "content": "\n棹发鲈乡晚，频经桂子秋。懒投青玉案，政敝黑貂裘。水落喧渔市，云微辨橘洲。五湖烟浪静，谁复泛扁舟。\n"}
{"title": "十月二十六日夜梦行南郑道中既觉恍然揽笔作", "industry": "宋代", "author": "陆游", "content": "\n孤云两角不可行，望云九井不可渡。嶓冢之山高插天，汉水滔滔日东去。高皇试剑石为分，草没苔封犹故处。将坛坡陀过千载，中野疑有神物护。我时在幕府，来往无晨暮。夜宿沔阳驿，朝饭长木舖。雪中痛饮百榼空，蹴踏山林伐狐兔。耽耽北山虎，食人不知数。孤儿寡妇雠不报，日落风生行旅惧。我闻投袂起，大呼闻百步，奋戈直前虎人立，吼裂苍崖血如注。从骑三十皆秦人，面青气夺空相顾。国家未发度辽师，落魄人间傍行路。对花把酒学酝藉，空辱诸公诵诗句。即今衰病卧在床，振臂犹思傋征戍。南人孰谓不知兵？昔者亡秦楚三户！\n"}
{"title": "登庾楼", "industry": "宋代", "author": "董嗣杲", "content": "\n重支瘦竹上危楼，凉袭纶巾羽扇秋。天地江山风浪起，汀洲芦荻水烟浮。谁听调夜琵琶苦，拟泛吟秋舴艋游。唤得元规魂梦醒，何妨小作踞床留。\n"}
{"title": "读书", "industry": "明代", "author": "蒋主孝", "content": "\n夕阳下山暝，篝灯坐中庭。缥帙乱几案，寒茫射奎星。绢绢云边月，移光照疏棂。恍然若自得，碧水涵圆灵。善恶何所召，持鉴以照形。不铸考父鼎，乃勒燕山铭。呜呼彼何人，苍天正冥冥。\n"}
{"title": "怀寄张玉阳年丈二首 其二", "industry": "明代", "author": "于慎行", "content": "\n聚散年来事，茫然思不禁。薄游交道浅，久宦世情深。别日枫林梦，愁时桂树吟。悠悠大河水，讵尽尺书心。\n"}
{"title": "贺容府韦中丞大府贤兄新除黔南经略", "industry": "唐代", "author": "陈陶", "content": "\n蓬瀛簪笏旧联行，紫极差池降宠章。列国山河分雁字，\n\n一门金玉尽龙骧。耿家符节朝中美，袁氏芝兰阃外香。\n\n烽戍悠悠限巴越，伫听歌咏两甘棠。\n"}
{"title": "行香子 秋意", "industry": "当代", "author": "溥杰", "content": "\n膏浅兰釭。月影移墙。梦残更漏夜初长。倚窗搴幔，曙色苍茫。萧飒秋风，一番雨，一番凉。披衣漫步，别样曦光。寐清如水露凝霜。香残卉老，绿褪苔荒。曲径盘桓，枫似染，菊攒黄。\n"}
{"title": "宴桃源", "industry": "宋代", "author": "王之道", "content": "\n遥指汤泉西路。隐约碧云天暮。宿鸟择深枝，两两相呼如语。凝伫。凝伫。今夜梦魂何处。\n"}
{"title": "送瞿惠夫青龙镇学官二首 其一", "industry": "元代", "author": "吕诚", "content": "\n山雨萧萧夜转多，思君别后定如何？帷犀怪底时时动，池上东风生绿波。\n"}
{"title": "自湘赴广道间杂咏·古木", "industry": "宋代", "author": "李曾伯", "content": "\n古木列官道，春风老干柯。炎涼知几变，来往阅人多。\n"}
{"title": "清平乐 其一", "industry": "清代", "author": "樊增祥", "content": "\n桃开露井。自写临波影。怪得柳枝眠未稳。昨夜东风凄紧。一重芳树横烟。烟外一重远山。新起一重阁子，一重雕漆阑干。\n"}
{"title": "送陈奇秘校游寝邱", "industry": "宋代", "author": "刘敞", "content": "\n世往人物非，古今共滔滔。闻君寝邱客，因忆孙叔敖。脱身田野间，功业青云高。忧国不顾家，子孙负薪劳。苟无滑稽士，亦已埋蓬蒿。嗟来千户封，晚受侯王褒。贤卿尚遗忘，反慕贪与饕。况彼里闾人，安能厌糠糟。伊昔方断蛇，许身轻鸿毛。阴德尚有报，天宁绐吾曹。努力道路勤，我心良郁陶。\n"}
{"title": "题海山秋晓便面", "industry": "明代", "author": "贝琼", "content": "\n巫子门前吹飓风，一杯瀛海白浮空。周回已吞赤县小，浩荡直与天河通。方壶员峤不可见，弱水更在三韩东。无人鞭石为梁跨万里，下拾明月龙王宫。金鸡三叫呼客梦，日车夜衮波涛红。楼居之人起相顾，白玉窗户光曈曈。我愿羲和停六龙，岂不能长悬照下土，朝东暮西使人成老翁。至今累累野葬悲英雄，六龙为我驻光彩，千古万古游无穷。\n"}
{"title": "李花", "industry": "宋代", "author": "李流谦", "content": "\n春寒怪底一分加。元是东君雪作花。已后残梅矜夜魄，强随飞絮舞朝霞。霜葩荐斚何人共，碧实堆盘尽客夸。为汝玄然庆有意，骚人端是感年华。\n"}
{"title": "南城外刘氏废园", "industry": "近代", "author": "陈三立", "content": "\n度阡穿乱冢，倒眼旧过园。斥废留枯树，追攀倚断垣。池鱼吞石气，篱犬吠诗魂。满抱纤儿恨，依稀故国痕。\n"}
{"title": "将按饶州", "industry": "明代", "author": "李舜臣", "content": "\n正好秋蓬似，因风转未休。世途轻宦拙，儿女别家愁。庭次梅初吐，江南橘再收。蒹葭何处夜，今去泊孤舟。\n"}
{"title": "江华海阻风夜泊", "industry": "明代", "author": "游朴", "content": "\n江华海上北风狂，仓卒维舟野岸傍。永夜涛声喧独枕，一天雨色撼危樯。倦游可更淹难路，归梦何由到故乡。萍泛栖栖沧海曲，只教鸥鹭笑人忙。\n"}
{"title": "晚思", "industry": "宋代", "author": "刘学箕", "content": "\n客思悠悠幸自安，亦因吟事可相宽。小窗过了廉纤雨，细与东风说晚寒。\n"}
{"title": "送广东赵主管得倅临漳 其二", "industry": "宋代", "author": "曾丰", "content": "\n有伟今丞相，犹亏□令君。全材拔半刺，白发拥红裙。何处分风月，无时上水云。莫将车骑去，惊动白鸥群。\n"}
{"title": "次忧字韵", "industry": "宋代", "author": "曾几", "content": "\n公家伯仲世名流，画省归来共乐忧。稍喜对床听夜雨，永怀扇枕作凉秋。谁言小草能蠲忿，未信閒花可疗愁。惟有埙箎发清吹，渠侬无厌亦无求。\n"}
{"title": "夜过黄河桥", "industry": "近代", "author": "黄浚", "content": "\n河流一折更苍苍，谁遣长虹卧两冈。从此鱼龙沈夜睡，唯馀驾雁点秋光。当头北斗原无恙，悬想昆崙应已荒。何必奔流东注海，留波人世亦沧桑。\n"}
{"title": "袁州庆丰堂十闲咏 其十", "industry": "宋代", "author": "祖无择", "content": "\n晴轩足清趣，闲与鹤开笼。寄语北山侣，无惊蕙帐空。\n"}
{"title": "过东禅寺友人书斋小酌二首 其一", "industry": "明代", "author": "孙承恩", "content": "\n何处藏修地，禅房云水东。院深无犬吠，门僻有苔封。万里看雕鹗，三冬困蛰龙。不须悲世事，且领一尊同。\n"}
{"title": "送许耀卿监丞同年赴静江倅四绝", "industry": "宋代", "author": "范成大", "content": "\n南国春深雁欲回，湘江花浪一帆开。知君不为骖鸾去，直为渊明五斗来。\n"}
{"title": "游烂柯山题青霞洞天石室中", "industry": "明代", "author": "胡应麟", "content": "\n布袜芒鞋兴未阑，天风吹客上层峦。仙山七日柯初朽，人世千秋局未残。塔影半摇苍霭暮，钟声微度白云寒。龙肝食罢知难老，笑揖群真跨紫鸾。\n"}
{"title": "过涪翁墓二首", "industry": "宋代", "author": "王炎", "content": "\n水行双井陆沉沉，洗我胸中三斗尘。人物只今虽寂寞，溪山依旧自清新。\n"}
{"title": "看花回 其一 越调", "industry": "宋代", "author": "周邦彦", "content": "\n秀色芳容明眸，就中奇绝。细看艳波欲溜，最可惜微重，红绡轻帖。匀朱傅粉，几为严妆时涴睫。因个甚、底死嗔人，半饷斜眄费贴燮。斗帐里、浓欢意惬。带困眼、似开微合。曾倚高楼望远，似指笑频瞤，知他谁说。那日分飞，泪雨纵横光映颊。揾香罗，恐揉损，与他衫袖裛。\n"}
{"title": "监郡吴殿丞惠以笔墨建茶各吟一绝谢之·墨", "industry": "宋代", "author": "林逋", "content": "\n青晕时磨半砚云，更将书帖拂秋尘。衰羸自顾空多感，不是临池苦学人。\n"}
{"title": "赠射虎人", "industry": "宋代", "author": "徐经孙", "content": "\n冯妇下车须有勇，将军射石亦通神。南山白额新除害，好赏今时射虎人。\n"}
{"title": "元旦述怀", "industry": "近代", "author": "徐补堂", "content": "\n为祝东风扫战尘，一年容易一年春。数声爆竹家千里，长作他乡献岁人。\n"}
{"title": "赐丁谓", "industry": "宋代", "author": "宋真宗", "content": "\n懿辞硕画播朝中，造膝询谋礼遇丰。文石延登彰顺美，高牙前导表畴庸。书生仗钺今尤贵，旧里分符古罕逢。昼锦买臣安敢比，黄枢早日接从容。\n"}
{"title": "思美诗十首 其八", "industry": "明代", "author": "宋应星", "content": "\n四象两仪七尺安，推尊主教暂登坛。正容悟物形同玉，法语迎机气若兰。隐跃真诠高觉證，提撕直指众人看。关闽濂洛捐衣钵，遥接尼山海水观。\n"}
{"title": "咏史 其二 曹丕", "industry": "宋代", "author": "陈普", "content": "\n侏儒一节足亡身，衰绖三年笑杀人。不逐猇亭天子便，龙舟何用到江滨。\n"}
{"title": "赏心亭晚望", "industry": "宋代", "author": "米芾", "content": "\n晴新山色黛，风纵芦花白。尽日依栏干，寒宵低细月。\n"}
{"title": "雨夕", "industry": "近代", "author": "汪石青", "content": "\n人声四壁静，风雨夜悠悠。客梦灯前瘦，羁怀笛里愁。东南飞孔雀，天地看沙鸥。莽莽烽烟际，飘零何处求。\n"}
{"title": "寄吴融", "industry": "唐代", "author": "陆龟蒙", "content": "\n一夜秋声入井桐，数枝危绿怕西风。霏霏晚砌烟华上，\n\n淅淅疏帘雨气通。君整轮蹄名未了，我依琴鹤病相攻。\n\n到头江畔从渔事，织作中流万尺篊.\n"}
{"title": "过无为州晤刘仲良潘琴轩两方伯周沐三大令别后却寄 其一", "industry": "清代", "author": "李昭庆", "content": "\n经生天禄有光辉，骨相谁令食肉飞。邺下文章空几辈，顺昌旗帜震余威。桃花漫问玄都观，芍药争开金带围。早晚除书下丹陛，那从贤达遂初衣。\n"}
{"title": "九华山歌", "industry": "唐代", "author": "刘禹锡", "content": "\n奇峰一见惊魂魄，意想洪炉始开辟。疑是九龙夭矫欲攀天，\n\n忽逢霹雳一声化为石，不然何至今，悠悠亿万年，\n\n气势不死如腾屳。云含幽兮月添冷，月凝晖兮江漾影。\n\n结根不得要路津，迥秀长在无人境。轩皇封禅登云亭，\n\n大禹会计临东溟。乘樏不来广乐绝，独与猿鸟愁青荧。\n\n君不见敬亭之山黄索漠，兀如断岸无棱角。\n\n宣城谢守一首诗，遂使声名齐五岳。九华山，九华山，\n\n自是造化一尤物，焉能籍甚乎人间。\n"}
{"title": "铜仁江舟中杂诗六首 其二", "industry": "清代", "author": "郑珍", "content": "\n渐见寒流阔，居人两岸分。潭光清漏石，山影绿摇云。渔得沙头讯，炊香蛇尾闻。向来风味熟，惆怅但离群。\n"}
{"title": "遇仙槎 继重阳韵", "industry": "元代", "author": "马钰", "content": "\n迷迷苦海游，缘甚尘抛摆。深谢本师钩，钓向关西界。心无喜与忧，化道崇真快。未敢上丹霄，且结金莲会。\n"}
{"title": "出塞曲二首 其二", "industry": "明代", "author": "任淳", "content": "\n登坛临玉塞，报主荷金戈。汉节当关重，胡笳出塞多。气吞玄朔垒，兵洗白洋波。休信单于款，谋穷伪请和。\n"}
{"title": "蝶恋花 其三 癸丑春日将归洞庭，闺中诸姊妹投赠诗词以为祖饯之意，予亦悲感交集，谱此以别。", "industry": "清代", "author": "许德蘋", "content": "\n小院重门深锁紧。秋月春花，消得闲愁闷。道是闷愁消得尽。那知对景添长恨。昨夜东风来衮衮。墙角梅花，特报春来信。只恐韶华真一瞬。此情脉脉萦方寸。\n"}
{"title": "汉臣篇", "industry": "明代", "author": "陈子升", "content": "\n汉家宫阙入边尘，白草黄榆问远臣。南越荒坟嘶石马，北庭清露泣金人。山河不改千秋色，卫霍原轻百战身。莫忘群公骖驾路，柏梁冠履应星辰。\n"}
{"title": "秋怀七首 其三", "industry": "清代", "author": "戴亨", "content": "\n白石何凿凿，苍松何历历。吁嗟世上人，崇朝不谋夕。安能抱一经，终岁长局蹐。高踞要路津，咳唾惊霹雳。天威下严霜，须臾不可测。华亭鹤唳悲，黄犬安可得。膏明长自煎，泉甘每先竭。何如保良贵，千秋谁复易。\n"}
{"title": "送赵处士游方", "industry": "宋代", "author": "洪咨夔", "content": "\n道家何荒唐，释氏更汗漫。君胡欲逃儒，结入杨墨案。时文窘枘凿，俗好厌冰炭。起寻出头路，去觅行脚饭。左携仙君茅，右挟佛祖粲。随身绝长物，到处得奇观。江山枯槁写，风月老笔判。识透心转空，养足骨自换。长生不可独，分寄石髓半。\n"}
{"title": "送化主 其三", "industry": "宋代", "author": "释慧空", "content": "\n明知曰空具足器，向里得时无不是。及至归来放下时，笑倒南山老鳖鼻。\n"}
{"title": "再赠唐荆川二首 其一", "industry": "明代", "author": "王立道", "content": "\n厌看城市每移家，背郭园庐十里赊。为觅渔竿仍种竹，恐妨瓜地罢栽花。病烦送客携孤艇，手校藏书过五车。草就玄经谁与授，知君弟子有侯芭。\n"}
{"title": "一字百题示商君祥 其五十 纸", "industry": "金朝", "author": "李俊民", "content": "\n慇勤翰林主，挥埽惊风雨。滴滴是玄珠，点破先生楮。\n"}
{"title": "客有驽马不肯借作诗诮之", "industry": "宋代", "author": "晃冲之", "content": "\n胡儿少欲立奇功，贵买西宛玉面骢。金躞蹀微鸣蹑影，锦连钱不动追风。庭槐洗立清阴下，沙路调行返照中。出郭借人乘岂肯，自夸骑入大明宫。\n"}
{"title": "智伯头饮器歌", "industry": "明代", "author": "唐肃", "content": "\n饮伯头，些伯鬼，伯死宁知头作器。玉盘酒滴猩猩红，血波倒浸泥丸宫。雷吼无声电睛坠，伏犀骨断漆花腻。老龙一吸银海涩，饮阑掷杯怒发立，英魂夜半不敢泣。君不见君漆头，臣漆身，恨君蓝台争谏臣。\n"}
{"title": "赠医士长律十首 其九 蛇珠", "industry": "明代", "author": "胡奎", "content": "\n隋侯当日见蜿蜒，径寸明珠射目前。孚及豚鱼应有自，恩沾鳞爪岂虚传。夜光何啻千金直，罔象徒探九仞渊。闻道鲛人曾泣泪，岂容鱼目笑真圆。\n"}
{"title": "病中不寐", "industry": "清代", "author": "程素绚", "content": "\n愁以成诗料，吟来尽解怜。细将残柝数，独听众人眠。不羡闲为福，方知健似仙。今年缘底事，更负月初圆。\n"}
{"title": "题画八首 其七", "industry": "元代", "author": "王行", "content": "\n极目楚天遥，湖亭晚兴饶。平波千万顷，鸥影落青霄。\n"}
{"title": "牡丹", "industry": "唐代", "author": "张又新", "content": "\n牡丹一朵值千金，将谓从来色最深。\n\n今日满栏开似雪，一生辜负看花心。\n"}
{"title": "桂花", "industry": "宋代", "author": "程公许", "content": "\n雨花那得著衣裾，遍界香分佛饭余。金粟如来元一点，横陈妙供尽从渠。\n"}
{"title": "行香子 题画美人", "industry": "清代", "author": "蔡翥", "content": "\n谁向冰绡。淡写轻描。新妆巧、杨柳纤腰。云鬟叠叠，绣带飘飘。又眼儿媚，眉儿秀，脸儿娇。有个妖娆。曾得相遭。细思量、何处逍遥。料应今夜，月下吹箫。在梅花溪，桃花岸，杏花桥。\n"}
{"title": "十三日至草衣院因上灵山阁", "industry": "宋代", "author": "韩淲", "content": "\n塔院横塘草，阶梯大谷林。风声迷近渚，雨气暗遥岑。索面僧回钵，持醪客屡斟。依归从早出，静寄得幽寻。\n"}
{"title": "乳燕飞（次岳总干韵）", "industry": "宋代", "author": "黄机", "content": "\n击碎珊瑚树。为留春、怕春欲去，驶如风雨。春不留兮君休问，付与流莺自语。但莫赋、绿波南浦。世上功名花梢露。政何如、一笑翻金缕。系白日，莫教暮。\n\n苍头引马城西路。趁池亭、荻芽尚短，梅心未苦。小雨欲晴晴不定，漠漠云飞轻絮。算行乐、春来几度。鞭影不摇鞍小据。过横塘、试把前山数。双白鹭，忽飞去。\n"}
{"title": "游山阳十首", "industry": "宋代", "author": "陈造", "content": "\n刘伶台畔酹金卮，寂寂荒丘带晚晖。今日先生不能饮，妇言屏弃未为非。\n"}
{"title": "颂古二十九首 其二", "industry": "宋代", "author": "释师体", "content": "\n肌骨当初赫赤穷，面皮今日厚千重。撩头搭尾应更点，嬴赛阇黎斋后钟。\n"}
{"title": "答卜元嗣诗", "industry": "两汉", "author": "蔡邕", "content": "\n斌斌硕人。贻我以文。辱此休辞。非余所希。敢不酬答。赋诵以归。\n"}
{"title": "鱼亭观山", "industry": "宋代", "author": "方回", "content": "\n人间第一歙州山，绝妙鱼亭古道间。描取此奇入诗句，西游端的不虚还。\n"}
{"title": "早夏阳羡山中病起有怀汉陂舅李宾父", "industry": "明代", "author": "丰越人", "content": "\n一卧春归尽，清羸寄翠微。地偏莺较少，花在客来稀。江竹浸茶圃，山榴罥葛衣。风流怀二仲，吟眺忽斜晖。\n"}
{"title": "句 其二十九", "industry": "宋代", "author": "楼楚材", "content": "\n着马轻鞍重，随僧皂衲斑。\n"}
{"title": "徐仁甫建阳一别忽已二十五六年见过惘然次韵道院池上所作", "industry": "宋代", "author": "韩淲", "content": "\n逃暑身何寄，池荷竹院间。交朋如玉洁，名字饮冰閒。吹雨馀毫发，鸣泉落佩环。长年葑村路，往日考亭山。\n"}
{"title": "次韵张询斋中晚春", "industry": "宋代", "author": "黄庭坚", "content": "\n学古编简残，怀人江湖永。非无车马客，心远境亦静。挽蔬夜雨畦，煮茗寒泉井。春去不窥园，黄鹂颇三请。立朝无物望，补外傥天幸。想乘沧浪船，濯发曦翠岭。\n"}
{"title": "偈 其二", "industry": "唐代", "author": "普化和尚", "content": "\n河阳新妇子，木塔老婆禅。临济小厮儿，却具一只眼。\n"}
{"title": "关山五首", "industry": "宋代", "author": "孔武仲", "content": "\n山溪百转水泠泠，栽插新秧次第成。风趕绿茸无断处，他时粒粒是香粳。\n"}
{"title": "代作惠坡诗郑子", "industry": "明代", "author": "王立道", "content": "\n由来厌朝市，卜筑近山家。路入云林杳，篱侵石磴斜。汲泉因酿酒，扫径为看花。屋角清溪转，桃源那更赊。\n"}
{"title": "题邹一桂三益图 其二 水仙", "industry": "清代", "author": "弘历", "content": "\n雅蒜名非雅，冰夷体是冰。依然铜洗艺，作赋定谁能。\n"}
{"title": "湖中曲", "industry": "唐代", "author": "李贺", "content": "\n长眉越沙采兰若，桂叶水葓春漠漠。横船醉眠白昼闲，\n\n渡口梅风歌扇薄。燕钗玉股照青渠，越王娇郎小字书。\n\n蜀纸封巾报云鬓，晚漏壶中水淋尽。\n"}
{"title": "建隆郊祀八首", "industry": "宋代", "author": "窦俨", "content": "\n步武舒迟，陞坛肃祗。其容允若，于礼攸宜。\n"}
{"title": "次韵择之夜宿进贤客舍", "industry": "宋代", "author": "朱熹", "content": "\n白日照寒野，缅然千里平。驰晖一以没，浩荡惊飙生。露彩林表见，月华波上明。同行鲁狂士，忽发商歌声。洗耳金石奏，信知尘累轻。\n"}
{"title": "之官五羊，过太和县登快阁，观山谷石刻，赋", "industry": "宋代", "author": "杨万里", "content": "\n庐陵山水说西昌，天遣金华印此邦。诗本道他将取去，如何遗下一澄江？\n"}
{"title": "送惠师归东山别业", "industry": "明代", "author": "林鸿", "content": "\n远公飞锡出人寰，别筑精蓝俯碧湾。啼鸟不离阶下树，閒云长护槛前山。灯悬静室观身悟，屐响空林送客还。借问松醪何日熟，会须乘月到禅关。\n"}
{"title": "五月菊 其一", "industry": "明代", "author": "陈献章", "content": "\n露饮霜餐不记秋，黄花三昧室中求。区区形色多相似，争得先生为点头。\n"}
{"title": "舟中对月", "industry": "宋代", "author": "董嗣杲", "content": "\n过峡水不清，浑浊甚他处。今朝喜得晴，看月莫犹豫。尽力掀篷开，净着两眼觑。月色更婀娜，炯然洗积虑。前矶水冲撞，传若小滟滪。令人厌水程，惟祝江灵助。天地境界古，恨无槁梧据。馀樽就手沥，适口乏啖茹。嗫嚅味自佳，不须劳举箸。醒去掩篷眼，零落故衾絮。呼天招仙游，同学列子御。傥转北头风，稳涉芜湖去。\n"}
{"title": "次韵治芗观落日诗 其二", "industry": "清代", "author": "陈曾寿", "content": "\n我昔入海天，落日散奇绮。碧浪喷千花，六合横一紫。须臾寒云吞，欲繫不可止。使我太古心，投入太古水。苍茫无垠悲，同舟对徐子。维时岁在戊，衔冤去帝里。回望天路昏，真疑地维圮。狡狯弄群阴，幻出千旖旎。哀哉九重圜，翻作覆盆底。故人就青山，绝景空徙倚。天风撼梦醒，惝恍十年里。\n"}
{"title": "答刘苍雪通守", "industry": "明代", "author": "林弼", "content": "\n扁舟南汎双江曲，倾盖相逢一笑中。沈李筵开鸥鸟渚，采菱歌起鲤鱼风。生涯安得千头橘，流落空馀两鬓蓬。曾是湖壖垂钓客，拟从山下祝鸡翁。\n"}
{"title": "使郢昆阳城吊古", "industry": "明代", "author": "孙承恩", "content": "\n昆阳城头秋日凄，昆阳城下沙尘飞。风烟苍茫鸟不度，黄狐白狐向我啼。当年炎祚遭中否，鬼蜮因之盗神器。世厌王田伪井行，天教白水真人起。想当寻邑驱兵来，百万气焰如风雷。虎豹咆哮助威猛，已视汉种如灰埃。小怯大勇吁可异，杀气殷殷动天地。前徒倒戈势若崩，百万雄师一时溃。堂堂大义声四驰，天意所向谁能支。炎精再嘘复故物，祀汉配帝崇丕基。世往江山尚如故，城堞周遭宛楼橹。抚事吊古增慨伤，高情独有坡翁赋。严尤小竖非英才，委身篡逆胡为哉。留芳不能乃遗臭，千年唾骂谁为哀。代远已无冤鬼哭，野老时时得遗镞。我来无暇讯从容，想像犹然怆心目。只今海宇当清宁，闾阎不闻刁斗鸣。乾坤帝力尔不识，但乐犁锄歌太平。\n"}
{"title": "送刘子高宰新政二首 其一", "industry": "金朝", "author": "王寂", "content": "\n吾髯得邑古河南，政事应须出笑谈。但喜时平由圣主，不忧县小选中男。子文已惯三无愠，叔夜休辞七不堪。想见细民多受赐，长官如水吏羞贪。\n"}
{"title": "辛卯岁末过废塘观残荷", "industry": "当代", "author": "林英男", "content": "\n残荷败叶二三枝，褐骨饕风送岁时。白鹭乍来怀碧镜，青蜓孑立曳鹑旗。落红浮藻漪相拥，无主有根谁得知。横雨飘萧浑不觉，枯形落落洗尘缁。\n"}
{"title": "次韵刘彦炳典签感秋七首 其七", "industry": "明代", "author": "陶安", "content": "\n九月霜未降，青溪尚瀰漫。惊飙飒蒲柳，苍桂秀团团。倚杖观白云，孤飞时往还。穷达听天命，怡然绝忧叹。\n"}
{"title": "八百石洞", "industry": "宋代", "author": "潘兴嗣", "content": "\n八百仙来不记年，剑池丹井尚依然。秀峰插汉含灵气，古洞通真锁瑞烟。竹简漆书何处觅，神符白雪更谁传。芝軿一去人间世，应念沧波又变田。\n"}
{"title": "抒情留别并州从事", "industry": "唐代", "author": "马戴", "content": "\n浅学常自鄙，谬承贤达知。才希汉主召，玉任楚人疑。年长惭漂泊，恩深惜别离。秋光独鸟过，暝色一蝉悲。鹤发生何速，龙门上苦迟。雕虫羞朗鉴，干禄贵明时。故国诚难返，青云致未期。空将感激泪，一自洒临岐。\n"}
{"title": "丁卯十月十日游开先瀑布绝流", "industry": "宋代", "author": "郭祥正", "content": "\n山源久涸旱尘飘，想见潺湲泻石桥。只道海风吹不断，为谁收起玉鲛绡。\n"}
{"title": "和潘仲严八绝 其一 春雪", "industry": "宋代", "author": "郑刚中", "content": "\n天散琪花压晚春，岂将灾沴祸吾民。为嗔宝货归夷虏，故种人间万顷银。\n"}
{"title": "送黎惟敬还岭南", "industry": "明代", "author": "金节", "content": "\n腰金载笔侍承明，一疏投簪似叶轻。纶綍久誇中省贵，莼鲈忽动故乡情。官河柳色迎征盖，驿路莺声送去旌。归去罗浮春未老，几回翘首望神京。\n"}
{"title": "秦淮杂咏", "industry": "清代", "author": "朱黼", "content": "\n萋萋野草带斜晖，江左风流事总非。燕子不归门巷改，行人还说旧乌衣。\n"}
{"title": "次韵沈元用游天台三首 其一", "industry": "宋代", "author": "吕颐浩", "content": "\n出处何劳问大钧，如公材哭略铺陈。谈兵玉帐诗书帅，演诰纶闱侍从臣。万叠名山聊寓目，一方仙宅勿藏身。中原未复须留念，先入夷门渐入秦。\n"}
{"title": "论语绝句一百首", "industry": "宋代", "author": "张九成", "content": "\n子路何尝肯不情，从人姑尔事虚名。所行唯恐复闻耳，既已闻之且力行。\n"}
{"title": "山中作三首 其二", "industry": "明代", "author": "樊阜", "content": "\n西风吹雨收，竹屋云阴散。酒醒心亦清，忘言玩爻彖。老鹤划然鸣，月上青山半。\n"}
{"title": "过赣州关", "industry": "明代", "author": "释函是", "content": "\n衰病支离过赣城，巍然雄据拱神京。僧衣不税水云贵，国法无私官吏平。我守先宗违世谛，谁贻后学惜身名。乡关渐近仍为客，且以优游老此生。\n"}
{"title": "奉和武功学士舍人纪赠文懿大师净公 其六", "industry": "唐代", "author": "徐铉", "content": "\n惠远禅师名素重，维摩居士室皆空。群公竞有诗相赠，组绣珠玑满袖中。\n"}
{"title": "陈郎以扇索书为赋一阕", "industry": "清代", "author": "陈维崧", "content": "\n铁笛钿筝，还记得、白头陈九。曾消受、妓堂丝管，球场花酒。籍福无双丞相客，善才第一琵琶手。叹今朝寒食草青青，人何有？弱息在，佳儿又；玉山皎，琼枝秀。喜门风不坠，家声依旧。生子何须李亚子，少年当学王昙首。对君家两世湿青衫，吾衰丑。\n"}
{"title": "闻雁杂咏 其九 山间闻雁", "industry": "明代", "author": "成鹫", "content": "\n渺矣冥鸿迹，逢山得自如。片云随去住，孤鹤互相于。出谷为求友，闻声独起予。凭君寄消息，白首老樵渔。\n"}
{"title": "马明生遇王婉罗", "industry": "唐代", "author": "李翔", "content": "\n彻骨金疮分已休，谢神妃护到灵丘。供承洞府知何地，洒扫云房不记秋。金锁玉函虽照耀，宝书真篆敢窥求。龙胎未肯传初学，又逐安期万里游。\n"}
{"title": "初到洛中书怀", "industry": "宋代", "author": "司马光", "content": "\n三十馀年西复东，劳生薄宦等飞蓬。所存旧业惟清白，不负明君有朴忠。早避喧烦真得策，未逢危辱好收功。太平触处农桑满，赢取闾阎鹤发翁。\n"}
{"title": "次韵自述寄连隐君", "industry": "元代", "author": "朱希晦", "content": "\n林下栖迟好，一窝天地春。流年催白发，随分守清贫。伯乐能知马，商锄不识麟。素琴当挂壁，黄卷久堆尘。交友慕徐稚，从人嘲子云。世情多反覆，道味独醇真。田野深禾黍，溪流半藻蘋。白云閒伴鹤，明月静窥人。酾酒能无醉，论文会有因。相期游汗漫，垂钓汉江滨。\n"}
{"title": "江舟溯京口", "industry": "近代", "author": "胡雪抱", "content": "\n江势下游宽，空濛夜独看。气嘘风露湛，声泻水云寒。远想生瑶笛，归心滞画栏。中流爱秋月，对客欲团圞。\n"}
{"title": "春日杂兴", "industry": "宋代", "author": "胡仲弓", "content": "\n冲雨冲泥悄悄行，物情殊不可诗情。牡丹又是一年过，春事略无三日晴。先后笋争滕薛长，东西鸥背晋齐盟。山居寂寞谁堪共，杞叶菊苗俱可耕。\n"}
{"title": "感怀诗二章（奉使中原署馆壁）", "industry": "唐代", "author": "韩熙载", "content": "\n仆本江北人，今作江南客。再去江北游，举目无相识。\n\n金风吹我寒，秋月为谁白。不如归去来，江南有人忆。\n\n未到故乡时，将为故乡好。及至亲得归，争如身不到。\n\n目前相识无一人，出入空伤我怀抱。风雨萧萧旅馆秋，\n\n归来窗下和衣倒。梦中忽到江南路，寻得花边旧居处。\n\n桃脸蛾眉笑出门，争向前头拥将去。\n"}
{"title": "同季升过李生书舍", "industry": "明代", "author": "何景明", "content": "\n避寇孤城里，君家数倒尊。柳边开草阁，花下觅柴门。台古如山郭，塘幽似水村。南邻张给事，常与坐黄昏。\n"}
{"title": "春日杂兴", "industry": "宋代", "author": "王同祖", "content": "\n轻寒漠漠雨霏霏，春院人闲半掩扉。风力不知多几许，出门只见杏花飞。\n"}
{"title": "乙己清明日", "industry": "明代", "author": "林光", "content": "\n青饨聊把伴芳樽，柳叶还将插鬓根。佛子冈头应聚拜，银瓶岭上独销魂。糟妻卧病空挥泪，慈母烧香定倚门。南海思归归未得，斜风吹雨正倾盆。\n"}
{"title": "金刚随机无尽颂·正信希有分第六", "industry": "宋代", "author": "释印肃", "content": "\n善根经远劫，一念还迦叶。微笑领玄宗，了本无交涉。\n"}
{"title": "赠别董彦速四首 其一", "industry": "宋代", "author": "谢薖", "content": "\n人间底处异蘧庐，莫莫堂中岂定居。我尚滞留君去速，荒园三亩梦归欤。\n"}
{"title": "览梦得所藏李伯时画吴中三贤像因各书绝句·", "industry": "宋代", "author": "赵楷", "content": "\n西曲淅淅动高梧，目送浮云悟卷舒。自是归心感秋色，不应高兴为鲈鱼。\n"}
{"title": "赠裕州防禦", "industry": "元代", "author": "杨弘道", "content": "\n皇帝二载岁乙酉，八月花川堕天狗。宥亲释党可攻心，结赵连蜀忧掣肘。运刍输粟正嗷嗷，擐甲执戈徒赳赳。聊城朝飞仲连箭，夏人暮掷惠琳首。借筹功大克渠魁，失马过轻伤利口。天鉴长悬日月明，皇恩更贺丘山厚。万家特旨畀韦虎，千里长谣得杜母。忆昔轺车到凤翔，特遣朱衣邀马走。金刹刳橙催赋诗，银杯行酒无停手。许游莲幕厕英髦，欲泻兰汤洗尘垢。武陵回首山纵横，荐福打碑雷震吼。马首东之讵可留，鸡肋空持复何有。嘶风惊闻沙塞马，挈家来觅商岩叟。控弦突骑若凭虚，战格连云如拉朽。洛南屠灭彼何辜，浑谷奔忙谁敢后。仰攀危磴蜗篆壁，下坠深坑杵投臼。血属有幸脱微躯，家具岂能存敝帚。恩全终始属贤良，仁济困穷多福寿。借君宝剑买黄牛，苟全性命归南亩。\n"}
{"title": "燕巢军幕", "industry": "唐代", "author": "宋之问", "content": "\n非关怜翠幕，不是厌朱楼。故来呈燕颔，报道欲封侯。\n"}
{"title": "次韵茂实之才", "industry": "宋代", "author": "邓肃", "content": "\n谪官谁道不知春，出郭犹能一醺熏。银笔争题追鲍谢，席门琢句拟机云。东垣敢念百朋锡，南亩当从千耦耘。剩乞新诗殊不恶，恐因叩角彻天闻。\n"}
{"title": "太平吟", "industry": "宋代", "author": "邵雍", "content": "\n老者得其养，幼者得其仰。劳者得其饷，死者得其葬。\n"}
{"title": "造桥道者并诸化土写求 其三", "industry": "宋代", "author": "释慧空", "content": "\n咄这老冻齈，是甚么面孔。似马头又圆，谓驴耳不耸。有毒鳖鼻蛇，无底破漆桶。遍处持来搅聒，十分是个灭胡种。\n"}
{"title": "依韵和李君读余注孙子", "industry": "宋代", "author": "梅尧臣", "content": "\n我世本儒术，所谈圣人篇。圣篇辟乎道，信谓天地根。众贤发蕴奥，授业称专门。传笺与注解，璨璨今犹存。始欲沿其学，陈迹不可言。唯余兵家说，自昔罕所论。因暇聊发箧，故读尚可温。将为文者备，岂必握武贲。终资仁义师，焉愧道德藩。挥毫试析理，已厌前辈繁。信有一日长，可压千载魂。未涉勿言浅，寻流方见源。庙谋盛夔禼，正议灭乌孙。吾徒诚合进，尚念有新尊。\n"}
{"title": "见京兆韦参军量移东阳其二", "industry": "唐代", "author": "李白", "content": "\n闻说金华渡。东连五百滩。全胜若耶好。莫道此行难。猿啸千溪合。松风五月寒。他年一携手。摇艇入新安。\n"}
{"title": "杏花", "industry": "唐代", "author": "温庭筠", "content": "\n红花初绽雪花繁，重叠高低满小园。正见盛时犹怅望，\n\n岂堪开处已缤翻。情为世累诗千首，醉是吾乡酒一樽。\n\n杳杳艳歌春日午，出墙何处隔朱门。\n"}
{"title": "赠潘丈汉生 其二", "industry": "明代", "author": "屈大均", "content": "\n野老能思汉，心悬建武年。长生待光复，大耋见曾玄。药得长桑秘，林多杏子鲜。乡园相接近，来往兴翩翩。\n"}
{"title": "夫子手植桧 其一", "industry": "明代", "author": "屈大均", "content": "\n生生仁圣意，一桧每开屯。气得乾元大，灵含万古春。叶知兴废早，花应帝王真。百尺杏坛畔，摩挲鳞甲新。\n"}
{"title": "挽同年程御史良用次见素韵二首 其一", "industry": "明代", "author": "边贡", "content": "\n有志经邦国，无忧及子孙。凄凉柱下史，慷慨殿中言。发已生离白，声还死别吞。空山一杯酒，何日奠忠魂。\n"}
{"title": "临清阻雪 其一", "industry": "元代", "author": "王冕", "content": "\n海气排空云塞山，北来飞雪苦多寒。柳条捶雪枝枝重，衣带缘愁故故宽。客路何时无跋涉？世情随处有艰难。濮州城外临清县，今夜留船得梦安。\n"}
{"title": "水龙吟 桐绵", "industry": "清代", "author": "缪荃孙", "content": "\n卷帘惆怅春深，何人系得春魂住。沉沉庭院，漾潆池馆，罢飞绿乳。生怕东风，和云吹起，乍开还聚。纵飘茵无分，沾泥也好，总不化萍流去。回忆呼鸾道上，堕斜阳、万红如雨。无情一例，绿阴成幄，参天古树。寂寞唐宫，未逢秋信，已添愁绪。盼栖香小凤，生怜坠落，衔归高处。\n"}
{"title": "公安送韦二少府匡赞", "industry": "唐代", "author": "杜甫", "content": "\n逍遥公后世多贤，送尔维舟惜此筵。念我能书数字至，将诗不必万人传！时危兵革黄尘里，日短江湖白发前。古往今来皆涕泪，断肠分手各风烟。\n"}
{"title": "善人吟", "industry": "宋代", "author": "邵雍", "content": "\n良如金玉，重如丘山。仪如莺凤，气如芝兰。\n"}
{"title": "七哀诗二首 其一", "industry": "魏晋", "author": "张载", "content": "\n北芒何垒垒。高陵有四五。借问谁家坟。皆云汉世主。恭文遥相望。原陵郁膴膴。季世丧乱起。贼盗如豺虎。毁壤过一抔。便房启幽户。珠柙离玉体。珍宝见剽虏。园寝化为墟。周墉无遗堵。蒙茏荆棘生。蹊径登童竖。狐兔窟其中。芜秽不复扫。颓陇并垦发。萌隶营农圃。昔为万乘君。今为丘中土。感彼雍门言。凄怆哀今古。\n"}
{"title": "金陵吊古八首 其七", "industry": "明代", "author": "何良俊", "content": "\n犊车反东田舍，马策扣西州门。王导风流都尽，羊昙恸哭宁论。\n"}
{"title": "杂感", "industry": "宋代", "author": "陆游", "content": "\n射的山前花柳新，典衣买酒过残春。但甘身作哙等伍，莫信人间髯绝伦。\n"}
{"title": "初到陈州二首 其二", "industry": "宋代", "author": "苏辙", "content": "\n久爱闲居乐，兹行恐遂不。上官容碌碌，饱食更悠悠。枕畔书成癖，湖边柳散愁。疏慵愧韩子，文字化潮州。\n"}
{"title": "题道士青山白云图 其一", "industry": "明代", "author": "张以宁", "content": "\n仙馆白云封，青山第几重。道人时化鹤，巢向最高松。\n"}
{"title": "中湖寺二首 其二", "industry": "明代", "author": "李梦阳", "content": "\n陟崄扣岩扉，一钟鸣翠微。丹崖森竹树，雪壁映花飞。屋隙鸣泉写，山昏麋鹿归。松风高壑起，云卧欲沾衣。\n"}
{"title": "次韵彭青老咏雪三绝句 其三", "industry": "宋代", "author": "王庭圭", "content": "\n莫倚雪车诗句好，池台草木待春风。稍晴更上高楼望，要看馀霞散晚红。\n"}
{"title": "路傍柏", "industry": "宋代", "author": "冯山", "content": "\n路傍有柏千尺高，数夫连臂环周遭。十里烟云护苍翠，一天风雨寒萧骚。纵横万蛇入土斗，扶摇千骑盘空走。岂能霜雪岁寒知，自有江山神物守。五月炎光烧草木，柏影重重似华屋。往还不择贵与贱，借与清凉解炎酷。本来无情柏与人，偶然相值如相亲。贵侯馀资万钟禄，不到流离亲骨肉。前时仗节徒东归，观望风彩争奔驰。族中俛首弹指意，安用富贵摩天为。谁人试从贵侯道，莫从此路争荣耀，恐为路傍柏轻笑。\n"}
{"title": "送吴琼州", "industry": "明代", "author": "杜庠", "content": "\n琼守相逢晚，来从海外头。岛微犹有国，沙尽更无州。风雨迷蛟室，云霞结蜃楼。喜闻为政好，黎俗遍歌讴。\n"}
{"title": "醉桃源", "industry": "宋代", "author": "谢逸", "content": "\n花枝破蕾柳梢青。春寒拂面轻。一眉新月影三星。铜荷烛烬零。\n\n低凤扇，袅霓旌。珊珊环珮声。坐间谁识许飞琼。对郎仙骨清。\n"}
{"title": "喜迁莺慢（太簇宫功父新第落成）", "industry": "宋代", "author": "姜夔", "content": "\n玉珂朱组。又占了、道人林下真趣。窗户新成，青红犹润，双燕为君胥宇。秦淮贵人宅第，问谁记、六朝歌舞。总付与、在柳桥花馆，玲珑深处。\n\n居士。闲记取。高卧未成，且种松千树。觅句堂深，写经窗静，他日任听风雨。列仙更教谁做，一院双成俦侣。世间住，且休将鸡犬，云中飞去。\n"}
{"title": "题山水画 其一", "industry": "明代", "author": "郑真", "content": "\n迭嶂密云深树，前溪流水长桥。天外鸟飞斜日，蹇驴归兴逍遥。\n"}
{"title": "听歌", "industry": "近代", "author": "寇梦碧", "content": "\n雅集香南旧梦消，彼苍何意放春娇。筝场赖有韦娘在，如此江山不寂寥。\n"}
{"title": "金缕曲 前题，叠前韵三首 其四", "industry": "清代", "author": "樊增祥", "content": "\n猛拍还须惜。按歌时、弓鞋暗点，总谐工尺。雅与罗衫珠钏近，花落微闻叹息。料清梦、扶持无力。风露渐凉抛汝去，隔纹窗、似妒罗帷碧。还为汝，永今夕。抽钗画字都无迹。倚轻躯、朝朝暮暮，泪珠弹湿。此亦天然南郭几，一任深凭浅立。算一日、摩挲六七。欲报玉人亲切意，不信余、请视通身漆。较枕簟，孰疏密。\n"}
{"title": "湖州歌九十八首 其二十六", "industry": "宋代", "author": "汪元量", "content": "\n九出琼花一夜开，无双亭曲小徘徊。可怜后土空祠宇，望断韦郎不见来。\n"}
{"title": "寓居六咏", "industry": "宋代", "author": "苏辙", "content": "\n山丹妶南土，盈尺愧西京。所至曾无比，知非浪得名。未须求别种，尚欠剥繁英。行复春风度，天涯眼暂明。\n"}
{"title": "林颖叔招同宗涤楼朱伯韩叶润臣孔绣山王少鹤刘炯甫拜黄文节公生日以日问月学旅人念乡分韵得旅字", "industry": "清代", "author": "何绍基", "content": "\n坡翁与涪翁，生日别寒暑。涪诗令人沧，坡诗令人煦。从来造化穷，正赖文章补。今年炎热甚，不复分子午。遗容获瞻拜，正气满庭宇。复展冰雪文，增我神骨古。{坜力换屰}惟我涪翁，孝友植根矩。大节是不俗，名论砭懦腐。忧患真饱经，志事弥坚树。纵横翰墨场，岿作西江主。最爱说茗香，还工赋笋苦。草书到神速，小词饶媚妩。余事烂珠璧，诗心独机杼。居然黄并苏，远匹李与杜。坡公近太白，公乎肖臣甫。自多我公去，谁复堪指偻。六义竟寥阒，千年空仰俯。林子闽中杰，儤直天尺五。榕坛学绪绵，左海文澜辅。何处得公像，陶庐旧摹取。陶庐诗宗陶，向往存图谱。王孟韦柳余，宋士不得伍。乃于双井翁，别奉瓣香炷。虽云有章列，未免分门户。我昔使蜀州，遗趼前贤聚。两处流杯池，和诗照戎叙。于缘盖不薄，攀仰公宜许。清风飒然至，炎气渺何所。介雅来八人，分韵拈两语。公乎信有灵，吾其老羁旅。\n"}
{"title": "满庭芳·心＊真香", "industry": "元代", "author": "王处一", "content": "\n心＊真香，神排妙供，满空遥送丹方。收藏灵宝，嘉瑞自呈祥。一点穿联浩动，两仪内、反复阴阳。全真乐，团团性月，光散满空香。搜详玄妙理，根源无漏，道德芬芳。聚神砂玉液，无致倾亡。结果真仙妙道，超三界、无极清凉。全家悟，颐神养浩，皆得到蓬庄。\n"}
{"title": "菩萨蛮", "industry": "宋代", "author": "沈端节", "content": "\n愁人道酒能消解。元来酒是愁人害。对酒越思量。醉来还断肠。\n\n酒醒初梦破。梦破愁无那。干净不如休。休时只恁愁。\n"}
{"title": "法曲献仙音·和石斋", "industry": "当代", "author": "谷海鹰", "content": "\n灵石何痴，昊天难度，百炼身如秋扇。梦翼支寒，慧波湔月，搜肠一任枯眼。向水折烟深处，桃源祷重见。照花面。泪凝残、烛心应倦。钗影堕、空费巧春刀剪。远笛慰长宵，伴书城、吟卧千卷。酒漾醇漪，恰相邀、谢宅紫燕。问梳风纤柳，为底眉妆新浅。\n"}
{"title": "捕蝗感草虫有作二首 其二", "industry": "金朝", "author": "赵思文", "content": "\n草虫悲咽不能言，乱逐螟蝗瘗古原。水底痴龙正贪睡，瓮中蝎虎更衔冤。\n"}
{"title": "酬江西运使蒋颍叔", "industry": "宋代", "author": "曾巩", "content": "\n收科同日曳华裾，砉划惊闻刃有余。骢马已腾双阙路，木牛还实太仓储。多歧易感千名别，置袖空荣一纸书。欲佩左徐瓯越去，更从南斗望单车。\n"}
{"title": "毗陵三题 其一", "industry": "宋代", "author": "释居简", "content": "\n闯檐起渊潜，涛怒欲翻壁。两雄竞厥壮，局领勇舒脊。令人未见神先悸，如见当年李生醉。醉乡汗漫渺无津，墨蜚素壁风蜚腥。骧云掀雾妙入神，不特神妙尤夺真。乡来识真人已朽，所见不知如此否。或谓此儿鳞介胄，幻作人间写生手。坐令五月六月间，商羊起舞旱魃走。客窗夜老闻天籁，逸响琅然风雨晦。晓入西游柱史家，因知壁有蜿蜒沕。\n"}
{"title": "念奴娇 碧痕", "industry": "当代", "author": "黄绮", "content": "\n君此去乎，我欲问、人世千秋谁匹。魂冷江山常在目，忍看焦头烂额。吾辈偏能，生于忧患，寸草相扶植。人人醒劝，不言此势孤一。料定赤手空拳，竟遭凶险，此恨何时毕。千万丹心齐激荡，更问向谁横逆。怒对刀丛，灵前洒泪，士子惟忠直。酹君荐土，血痕永共天碧。\n"}
{"title": "亡嫂靖安君蒲氏挽词二首 其一", "industry": "宋代", "author": "苏辙", "content": "\n家风足图史，妇德俨蘋蘩。汤沐从夫宠，冠衣席弟恩。克家传众子，有后庆多孙。追养心何极，增封礼尚存。\n"}
{"title": "洛阳春 题金瓶牡丹寿罗冰玉五十", "industry": "明代", "author": "李东阳", "content": "\n洛阳花入长安早。似天风吹到。绛罗高捲对罗郎，画与诗俱好。一阳生处春先报。报先生知道。年年画里看花来，看花老、人方老。\n"}
{"title": "村醪二尊献张平阳 其三", "industry": "宋代", "author": "苏轼", "content": "\n张公高躅不可到，我欲挽肩才觉难。事业已归前辈录，典刑留与后人看。诗如琢雪清牙颊，身觐飞龙吐胆肝。少负清名晚方用，白头翁竟作何官。\n"}
{"title": "题横江馆", "industry": "清代", "author": "邓汉仪", "content": "\n渡头风雨暗芙蓉，津吏停桡会此逢。历历云帆冲雁鹜，沈沈沙馆溷鱼龙。运移典午人皆散，日落春申树几重。极目故乡东海上，只今江汉自朝宗。\n"}
{"title": "迟明出都", "industry": "宋代", "author": "宋庠", "content": "\n晓出西郊道，回瞻北阙天。城头云敛盖，关外月低弦。委佩辞朝绂，鸣笳逐使旃。老臣三去国，凭轼泪潺湲。\n"}
{"title": "咏潇湘八景各一首·远浦归帆", "industry": "宋代", "author": "刘克庄", "content": "\n极目无边际，惟天与水连。烟中帆几点，若个是君船。\n"}
{"title": "十三夜同苏子川黎惟敬方德新吴明卿苏子冲成仁卿黄定甫集吴约卿观灯得开字", "industry": "明代", "author": "欧大任", "content": "\n银缸生暖色，谁省在霜台。月傍琼枝出，花攒火树开。杯盘欢五夜，赋颂见群才。隐隐闻歌笑，鸾舆太乙回。\n"}
{"title": "感山十咏 其二 翠锁", "industry": "宋代", "author": "姚勉", "content": "\n浓绿滴湿衣，烟岚翠交锁。名缰莫能絷，方此不失我。\n"}
{"title": "和司徒铠曹阳辟疆秋晚诗", "industry": "南北朝", "author": "萧悫", "content": "\n叶疏知树落，香尽觉荷衰。山薮良多思，田园聊复归。\n"}
{"title": "岳麓书院纪事 其二", "industry": "清代", "author": "徐炘", "content": "\n记访烟萝踏紫雯，春山如笑草如薰。源桃红带催花雨，宿麦青连渡水云。静里光阴存太古，风前兰芷吐清芬。下帷知有文星聚，隐隐书声隔竹闻。\n"}
{"title": "隔浦莲 次周清真韵", "industry": "清代", "author": "吴湖帆", "content": "\n银塘风舞凤葆。绿盖藏幽窈。软语融融伴，金沙约，双栖鸟。生怕萦蔓草。红深闹。画舸浮萍沼。水乡小。文鸯寄处，芳尊花底倾倒。青房并蒂，醉梦碧纱笼晓。隔浦迢迢恨未到。魂觉。离情愁向谁表。\n"}
{"title": "龙潭瀑布", "industry": "明代", "author": "李孙宸", "content": "\n黄蘖山高高压云，香炉矗天天氤氲。上接银河三千尺，澎湃奔流万壑分。潜通地轴昆崙底，惊醒龙湫龙卧起。洪涛一喷万灵从，散为浓雾遍囊中。春耕千里怜赤土，雨雾处处足三农。阴旸辘轳任舒卷，忽尔澄空天宇见。随云出岫木无心，乘风归山意更远。山灵开凿自天奇，雪窦泠泠镇日垂。青崖似激疏星落，阴洞疑连细雨飞。真人高卧山之麓，勋名撒手还初服。漱流枕石有馀閒，万里龙潭供濯足。洗耳何须傲颖箕，乘槎还欲访支机。仙源未遣跨龙去，圣代犹思载渭罴。\n"}
{"title": "偈颂七十六首 其七十三", "industry": "宋代", "author": "释师观", "content": "\n今朝四月一，结夏又在即。若是到家人，日日是好日。\n"}
{"title": "压云轩", "industry": "宋代", "author": "杨则之", "content": "\n阑干横碍鸟飞迟，砌下危根老更奇。僧在上头忘岁月，不知山脚雨多时。\n"}
{"title": "晨起", "industry": "宋代", "author": "洪咨夔", "content": "\n入夜风收雨，迟明暖酿霜。人穷髭易白，地瘦叶先黄。绣眼语丛竹，画眉啼断岗。炊烟犹尘动，吾亦起歌商。\n"}
{"title": "梅诗", "industry": "唐代", "author": "王昌龄", "content": "\n落落寞寞路不分，梦中唤作梨花云。\n"}
{"title": "花县霞觞八景为王明府赋 其二 灵洞桃花", "industry": "明代", "author": "李孙宸", "content": "\n蟠桃不可植，茫茫度索山。何似兹天台，灵洞辟人间。桃花四运然，流水常潺潺。灵媛嘉良觌，手贻胡麻餐。快哉仙灵居，长生安足言。\n"}
{"title": "正月初四后十馀日病嗽不能出杂书十首 其一", "industry": "宋代", "author": "方回", "content": "\n僦居背古城，楼西耸乔木。两年见黄落，雪尽欲再绿。往时春鹊雏，理巢乳哺续。不归视吾儿，于此捧饥腹。穷山况味等，差胜客影独。\n"}
{"title": "壬寅正旦侍班", "industry": "明代", "author": "吴宽", "content": "\n炉烟如雾蔼彤墀，半启金门复道危。只尺星辰华盖转，中间日月衮衣垂。普天凤历开寅岁，平旦鸡人报卯时。御座不胜袍笏近，侍臣偏识汉朝仪。\n"}
{"title": "百步洪二首 其一", "industry": "宋代", "author": "苏轼", "content": "\n长洪斗落生跳波，轻舟南下如投梭。水师绝叫凫雁起，乱石一线争磋磨。有如兔走鹰隼落，骏马下注千丈坡。断弦离柱箭脱手，飞电过隙珠翻荷。四山眩转风掠耳，但见流沫生千涡。崄中得乐虽一快，何意水伯誇秋河。我生乘化日夜逝，坐觉一念逾新罗。纷纷争夺醉梦里，岂信荆棘埋铜驼。觉来俯仰失千劫，回视此水殊委蛇。君看岩边苍石上，古来篙眼如蜂窠。但应此心无所住，造物虽驶如吾何。回船上马各归去，多言譊譊师所呵。\n"}
{"title": "杂诗百首 其四十", "industry": "当代", "author": "陈永正", "content": "\n微月遣迟眠，晨鸡劳久听。中心结如绳，此日势未定。\n"}
{"title": "题柏", "industry": "明代", "author": "张天赋", "content": "\n何意群芳摇落时，独于冷处挺丰姿。质生已厚贞元气，肯向风霜息此机。\n"}
{"title": "和庭诲苦雨不出", "industry": "宋代", "author": "黄庭坚", "content": "\n端居广文舍，暑服似纯绵。绿竹尘蒙合，红榴日炙蔫。披襟风入幌，洒面雨连天。莫借角巾垫，勤来坐马鞯。\n"}
{"title": "病中呓语九首 其九", "industry": "清代", "author": "俞樾", "content": "\n张弛由来道似弓，聊将数语示儿童。又有二百馀年事，都入衰翁一梦中。\n"}
{"title": "庐山瀑布", "industry": "明代", "author": "丘浚", "content": "\n何处飞泉好，庐山自昔闻。悬空一水立，蓦地两山分。直泻崖前月，平沾树杪云。源头如可到，乘兴访匡君。\n"}
{"title": "向湖边（江纬读书堂）", "industry": "宋代", "author": "江纬", "content": "\n退处乡关，幽栖林薮，舍宇第须茅盖。翠巘清泉，启轩窗遥对。遇等闲、邻里过从，亲朋临顾，草草便成幽会。策杖携壶，向湖边柳外。\n\n旋买溪鱼，便斫银丝脍。谁复欲痛饮，如长鲸吞海。共惜醺酣，恐欢娱难再。矧清风明月非钱买。休追念、金马玉堂心胆碎。且斗尊前，有阿谁身在。\n"}
{"title": "观棋示友 其一", "industry": "清代", "author": "叶舒璐", "content": "\n花落银缸下子迟，莫将谬算费沈思。风摧一角西南急，可是推枰敛手时。\n"}
{"title": "拟古仍古韵 其八", "industry": "明代", "author": "魏学洢", "content": "\n春风媚佳节，同游山之阿。何用相赠遗，下山摘女萝。女萝非有私，赠遗颇相宜。托根北山侧，施蔓南山陂。但存缠绵意，不怨相逢迟。怯怯爱春华，及时愿扬辉。既邀眄睐荣，甘同秋草萎。同床而各梦，缱绻空尔为。\n"}
{"title": "挽谨严先生方直卿", "industry": "元代", "author": "凌云翰", "content": "\n赋罢归田返故庐，神游乐国类华胥。遗经绝笔无司马，学礼趋庭有伯鱼。春树暮云空忆汝，屋梁落月倍愁予。谨严斋冷留图像，尘掩前朝荐鹗书。\n"}
{"title": "归来三曲送李建中 其三", "industry": "元代", "author": "傅若金", "content": "\n月皎皎兮寒风作，猿啾啾兮怨鸣鹤。常恐秋遂为冬兮群物以萧索，援鸣琴兮忽不乐。忽不乐兮思吾土，归来兮山中之人不可以无父。\n"}
{"title": "鹧鸪天 连日病咳，药石罔效，入夜尤甚，数宵几不成寐。", "industry": "当代", "author": "程滨", "content": "\n新病人间谔谔夫，沉霾吸入好头颅。嘶如幽谷敲金石，欬向云天满玉珠。心已碎，肺皆枯。胸中涸了旧江湖。茫然问取相濡伴，何处桃源尚有鱼。\n"}
{"title": "送姜给事埰", "industry": "清代", "author": "朱彝尊", "content": "\n黄门先生官左掖，力欲拔山气辟易。虎豹天关闭九重，孤臣血肉徒狼籍。东莱蜃市易沉沦，南国相逢泪满巾。青鞋布袜江湖外，谁念当时折槛人？\n"}
{"title": "二月昆明见雪", "industry": "明代", "author": "屈士煌", "content": "\n南人不识雪，况复对春中。此地重阴别，寒光二月濛。素心怜欲绝，白眼望成空。坐久生轻霭，成烟树树融。\n"}
{"title": "二月晦日劝耕石城三首 其二", "industry": "宋代", "author": "吴芾", "content": "\n经年萦吏役，今日作春游。梅雪随风去，桃花逐水流。已惊时节晚，还叹物华休。扰扰终何补，归与老一丘。\n"}
{"title": "风雨叹", "industry": "明代", "author": "李东阳", "content": "\n壬辰七月壬子日，大风东来吹海溢。峥嵘巨浪高比山，水底长鲸作人立。愁云压地湿不翻，六合惨澹迷乾坤。阴阳九道错白黑，乌兔不敢东西奔。里人苍黄神屡变，三十年前未曾见。东村西舍喧呼遍，牒书走报州与县。山豗谷汹豺虎嗥，万木尽拔乘波涛。洲沉岛灭无所逃，顷刻性命轻鸿毛。我方停舟在江皋，披衣踞床夜复昼，忽掩青袍涕双透。举头观天恐天漏，此时忧国况思家，不觉红颜坐凋瘦。潼关以西兵气多，胡笳吹尘尘满河，安得一洗空干戈？不然独破杜陵屋，犹能不废啸与歌。世间万事不得意，天寒岁暮空蹉跎。呜呼！奈尔苍生何？\n"}
{"title": "禁直偶书", "industry": "唐代", "author": "吴融", "content": "\n玉皇新复五城居，仙馆词臣在碧虚。锦砌渐看翻芍药，\n\n锁窗还咏隔蟾蜍。敢期林上灵乌语，贪草云间彩凤书。\n\n争奈沧洲频入梦，白波无际落红蕖。\n"}
{"title": "和康伯可重阳", "industry": "宋代", "author": "吴芾", "content": "\n过了重阳又一阳，梅开亦拟共壶觞。病中无复成狂饮，且作前贤醒里狂。\n"}
{"title": "岭南杂录三十首 其十七", "industry": "明代", "author": "汪广洋", "content": "\n云色蛮笺傲薛涛，斗南楼上海天高。都将陆贾千年事，付与江淹五色毫。\n"}
{"title": "题湛文禅师山水图四首 其四", "industry": "当代", "author": "金鉴才", "content": "\n有路难为径，无花却是春。溪亭鼓琴罢，不觉有来人。\n"}
{"title": "许介之馆仆于东溪临发赠别", "industry": "宋代", "author": "乐雷发", "content": "\n洗耳泉头漱晚凉，西风衣袂水花香。酒边豪气横荆楚，灯下清谈杂晋唐。天地每穷真俊杰，山林偏有好文章。试拈茹草同君舞，后夜闻鸡月满床。\n"}
{"title": "秩满避乱", "industry": "明代", "author": "陶安", "content": "\n冷官黉舍数年过，秩满其如世乱何。衿佩有谁谈礼乐，民生徒欲避干戈。归闲故里青霄远，卧病衡门白发多。江上薜萝烟雨里，何时重听太平歌。\n"}
{"title": "哭吕朴卿先生", "industry": "宋代", "author": "丘葵", "content": "\n已拟侍荷橐，俄抽似叶身。甘为南地鬼，不作北朝臣。屋壁遗文坏，邻州战血新。劫灰飞未尽，碑碣托何人。\n"}
{"title": "龙潭道中雨后同陈小梧詹湘亭赋", "industry": "清代", "author": "沈清瑞", "content": "\n一雨凉如此，西风吹苎衣。数萤随露下，独鸟背烟飞。驿路秋声早，溪桥夜火微。共投何处宿，隔水叩柴扉。\n"}
{"title": "瑶华慢三首 其三", "industry": "清代", "author": "史承谦", "content": "\n冷弦悽断，凤腔灯残，展转悲畴昔。竟床长簟空，对影怅望，芳音遥隔。尘昏宝镜，更谁伴、空林萧寂。漫疑他、寒夜清辉，还照玉人颜色。含情旋抱金徽，待别鹄重弹，兰襟先湿。安仁憔悴，忍独耐、蓟北荒凉愁夕。琼笺漏永，写怨乌丝频擘。恨茫茫、碧落黄泉，只供方诸泪滴。\n"}
{"title": "题董邦达松阴消夏图 其二", "industry": "清代", "author": "弘历", "content": "\n有无山色云中辨，远近泉声席上闻。到此尘襟澹冰雪，怡情花鸟任纷纷。\n"}
{"title": "登回雁峰", "industry": "近代", "author": "傅子馀", "content": "\n寺残僧去不闻钟，高步来看十里松。湘水极天分两派，衡山束地见孤峰。草真无意留残迹，风有馀威迫暮冬。放眼直收来雁塔，云光一瞥莽千重。\n"}
{"title": "野兴", "industry": "宋代", "author": "陆游", "content": "\n红饭青蔬美莫加，邻翁能共一瓯茶。舍西日紧花房敛，港北风生柳脚斜。筇杖不妨闲有伴，茆檐终胜老无家。自惊七十犹强健，采药归来见暮鸦。\n"}
{"title": "松雨斋为胡拱衡赋", "industry": "元代", "author": "凌云翰", "content": "\n西山澹幽姿，脩眉亘天宇。飞来石上云，散作松间雨。前声犹淅沥，后势稍轩舞。风惊八月涛，地裂万雷鼓。斯须籁画息，惨淡形可睹。谁谓工之良，自觉心也苦。于焉名斋居，允矣好奇古。愿效谪仙吟，因之梦天姥。\n"}
{"title": "上杨叔向参知", "industry": "明代", "author": "徐熥", "content": "\n清朝骚雅见遗音，爱士常怀倒屣心。太史文章高倚马，右军书法得来禽。家饶美竹堪为箭，爨有焦桐解辨琴。行部时时过剑水，匣中风雨作龙吟。\n"}
{"title": "方竹", "industry": "清代", "author": "秦时昌", "content": "\n举世尚圆通，尔形独合矩。不同睢园种，亦殊嶰谷侣。直方坤之德，钟秀天特与。虽惊世人眼，实为君子许。棱棱霜气凝，矫矫峻节举。宿土移数竿，岁久森圃墅。坚竹竖为杖，登临借撑拄。毋令柔媚人，一朝削圆女。\n"}
{"title": "约刘彦纯会建安寺", "industry": "宋代", "author": "杨万里", "content": "\n邂逅何时可，平章后月凉。前期来一夕，古寺作重阳。白酒多多载，黄花急急香。遣诗愁已遣，何况更连床。\n"}
{"title": "避警雪地山与歌川结邻有论文之乐赋赠二首 其二", "industry": "近代", "author": "程千帆", "content": "\n到眼横流看欲尽，隔帘斜日已无多。他时纵有还京乐，犹为今宵唤奈何。\n"}
{"title": "石竹山紫云洞", "industry": "明代", "author": "林鸿", "content": "\n群峰际东海，一峰凌紫云。昔人炼丹处，石室莓苔纹。飘飘龙虎车，即此上丹阙。惟留白鹤影，宛在青松月。下有静者庐，其人颇淳庞。一水落天镜，万花明石窗。药食有时暇，还来叩岩关。心与鱼鸟乐，身随天地閒。伊余困流俗，十载未应还。长歌赋招隐，梦绕天涯山。\n"}
{"title": "酹江月", "industry": "宋代", "author": "陈允平", "content": "\n霁空虹雨，傍啼螀莎草，宿鹭汀洲。隔岸人家砧杵急，微寒先到帘钩。步幄尘高，征衫酒润，谁暖玉香篝。风灯微暗，夜长频换更筹。\n\n应是雁柱调筝，鸳梭织锦，付与两眉愁。不似尊前今夜月，几度同上南楼。红叶无情，黄花有恨，孤负十分秋。归心如醉，梦魂飞趁东流。\n"}
{"title": "汪和叔新种庭竹索题", "industry": "明代", "author": "区大相", "content": "\n种君庭下竹，邀我中林人。入牖摇疏翠，临阶扫俗尘。秋声风际劲，寒色雨中新。万个沧江上，茅斋滋绿筠。\n"}
{"title": "赋张参政四老堂 其二", "industry": "宋代", "author": "周麟之", "content": "\n西望斜川烟霭低，荆溪东下泛清漪。夜来风雨秋怀共，春草池塘昼梦迟。江左便传花萼集，曲中休奏紫芝词。安车不日联镳至，银角桃枝上玉墀。\n"}
{"title": "倦寻芳 积雨初晴，春暄极美，独步至绿萝溪上，归赋此词", "industry": "清代", "author": "樊增祥", "content": "\n紫桐细乳，黄鸟轻飞，春丽如画。约略溪桥，总有倩红相亚。细柳腰身轻似燕，小桃颜色娇于马。更东来，问经过多少，曲台花榭。已负了、南园佳约，西竺香期，芳事都罢。甚处惊鸿，也似浣纱娴雅。照影羞临春水曲，避人遥在垂杨下。谢东风，那边来，暗飘衣麝。\n"}
{"title": "初至金陵魏懋忠李于田见过留饮", "industry": "明代", "author": "李三才", "content": "\n春风洒涕别长安，此地开樽强笑欢。纵得故人分客恨，更教短铗对谁弹。秦淮日夜愁中急，汉阙崚嶒赠梦里看。闻道蓟门新接战，乡云边月共凭阑。\n"}
{"title": "李山人湛然始生之朝座客各赋诗为寿亦作四韵以期所未至不特称道而己庶几尽朋友相成之义云", "industry": "金朝", "author": "段克己", "content": "\n脱迹豺狼外，容身鹜雁閒。虚舟元不系，倦翼自知还。饮水犹能乐，编茆足可跧。莫教方寸地，空负一生閒。\n"}
{"title": "朱道人下世", "industry": "宋代", "author": "黄庭坚", "content": "\n桑户居然同物化，青灯犹在读书檠。身如陌上狂风过，心似夜来新月明。\n"}
{"title": "秦原岭", "industry": "元代", "author": "黄镇成", "content": "\n山行尽日不逢人，五里松风十里云。还有道家烧药处，时时笙鹤半天閒。\n"}
{"title": "昆阳二首 其二", "industry": "金朝", "author": "元好问", "content": "\n去日黄花半未开，南来忽复见寒梅。淹留岁月无馀物，料理尘埃有此杯。老马长途良惫矣，白鸥春水亦悠哉！商馀说有沧洲趣，早晚乾坤入钓台。\n"}
{"title": "学诗述怀", "industry": "当代", "author": "何永沂", "content": "\n温柔敦厚入诗难，一片孤城万仞山。席暖堆书无吕枕，笺寒积感咒秦关。任凭笔底波涛涌，来淹江头夕照残。最是郁郎抒一慨，秋心浪漫数行间。\n"}
{"title": "杨柳枝", "industry": "唐代", "author": "温庭筠", "content": "\n苏小门前柳万条，毵毵金线拂平桥。黄莺不语东风起，深闭朱门伴舞腰。\n"}
{"title": "赵湖州东园杂咏和人韵·宾日", "industry": "宋代", "author": "陈文蔚", "content": "\n着眼高时四海空，何须服日脸霞红。清朝坐对升暘谷，万里云烟在古风。\n"}
{"title": "绝句", "industry": "清代", "author": "弘历", "content": "\n稚松乔柳下，屈抑不得长。其咎在圃师，树人因可想。\n"}
{"title": "清平道中", "industry": "金朝", "author": "马定国", "content": "\n棘林苦苣野花黄，一马骎骎渡漯阳。别墅酒旗依古柳，点溪花片落新香。伏波事业空归汉，都护田园不记唐。今日清明过寒食，又将书剑客他乡。\n"}
{"title": "射堋", "industry": "宋代", "author": "司马光", "content": "\n叠鼓花前急，红旌竹外高。惊飚分白羽，余响振乌号。壮观倾人陌，欢声肖夜涛。因兹形礼俗，岂独事游遨。\n"}
{"title": "睿恩新", "industry": "宋代", "author": "晏殊", "content": "\n芙蓉一朵霜秋色。迎晓露、依依先拆。似佳人、独立倾城，傍朱槛、暗传消息。\n\n静对西风脉脉。金蕊绽、粉红如滴。向兰堂、莫厌重深，免清夜、微寒渐逼。\n"}
{"title": "幽兴 其十", "industry": "明代", "author": "袁登道", "content": "\n山翁蓺长松，却入云深处。岁月几何时，虬枝作风雨。\n"}
{"title": "咏竹杖", "industry": "明代", "author": "张穆", "content": "\n筼筜修影尽琳琅，六尺新裁带晓霜。幽洞搜冥承侣伴，危峰入翠仗康勷。不随邓禹干时策，欲叩壶公缩地方。聊向香山亲九老，一身多在白云乡。\n"}
{"title": "和叶父赋海棠三首", "industry": "宋代", "author": "王洋", "content": "\n斫竹移松傍浅樊，牡丹时节尚轻寒。向家庭院花如锦，独为穷忙未得看。\n"}
{"title": "赠刘带川兵宪延绥 其一", "industry": "明代", "author": "黄廷用", "content": "\n边疆日夕系皇情，廊庙抡才重夏卿。凤诏晓承三合殿，豸冠秋赴五原城。阴山云净无传箭，延水波寒可洗兵。文武昔曾输上策，胡人何地不知名。\n"}
{"title": "送李太史希贤提学浙江", "industry": "明代", "author": "顾清", "content": "\n吴越连云海，蓬瀛切斗枢。皇仁无内外，宪府敕文儒。左掖天低户，西清月在隅。法冠初著豸，文笔近提朱。甄别推明鉴，陶镕属大炉。化源深涤溉，皇路俨驰驱。帖括经言病，雕镌士习殊。洗心端有待，简命的非徒。列屋思明烛，停云怅据梧。真淳钦雅度，洒落见长图。梁栋时方重，昌苓世并须。未应嗟远别，回首是清都。\n"}
{"title": "金陵杂兴二百首 其一七五", "industry": "宋代", "author": "苏泂", "content": "\n金城杨柳绿毵毵，摇落殊非昔汉南。一语莫因人遂废，树犹如此我何堪。\n"}
{"title": "送朱子方之永寿访孟明府 其一", "industry": "明代", "author": "殷奎", "content": "\n十二街头雪未消，蹇驴驮醉影飘萧。凭君说向麻亭尹，如此疏顽可见招。\n"}
{"title": "读秦纪七绝", "industry": "宋代", "author": "刘克庄", "content": "\n秦贱儒冠贵鞅斯，士生此际命如丝。可怜聚议骊山下，骈首趋坑尚未知。\n"}
{"title": "江天寺", "industry": "清代", "author": "邵陵", "content": "\n半空蜃气结楼台，沤里须弥亦壮哉！狠石未能超海去，怒涛直欲上山来。云堂暮鼓斋时动，烟渚秋帆雨后回。试向江天亭外望，似萍身世实堪哀。\n"}
{"title": "为沈趣庵题画", "industry": "明代", "author": "偶桓", "content": "\n溪山深处野人居，小小帘栊草阁虚。洒面松风吹梦醒，凌霄花落半床书。\n"}
{"title": "题紫霄太子岩", "industry": "明代", "author": "袁宏道", "content": "\n多少真官学大还，只将白雪换赪颜。争如净饭真王子，巢顶穿芽大雪山。\n"}
{"title": "灌园", "industry": "宋代", "author": "谢薖", "content": "\n春初韭争妍，秋末菘更好。嗟我喜蔬食，如人嗜羊枣。何尝厌滋味，政自乐枯槁。念彼蠕蠢虫，性命欲自保。变相惊蜊异，将糖嫌蟹躁。故于园日涉，莳此可食草。迩来秋雨馀，三亩净如扫。畦丁犹浸灌，小瓮亦自抱。问许机事忘，何如汉阴老。\n"}
{"title": "哭兄诗四首 其三", "industry": "明代", "author": "皇甫汸", "content": "\n才高翻见伐，曾是贵无能。满座思文举，同时惜彦升。门庭犹置笔，帷榻尚悬灯。祗自留遗草，将谁访茂陵。\n"}
{"title": "忆匡一师", "industry": "唐代", "author": "李商隐", "content": "\n无事经年别远公，帝城钟晓忆西峰。炉烟消尽寒灯晦，童子开门雪满松。\n"}
{"title": "忆昔二首", "industry": "宋代", "author": "岳珂", "content": "\n忆昔绍兴际，垂髫游上都。舜廊时访道，禹殿日陈谟。士肄几三代，儿嬉遍九衢。{搜去扌加言}闻仍有幸，犹及拜先儒。\n"}
{"title": "河西务别许子居", "industry": "明代", "author": "王廷陈", "content": "\n留滞金门客，追陪画省郎。开筵回浦溆，倚槛出帆樯。琴动幽兰操，诗传伐木章。风尘连解缆，天地一沾裳。\n"}
{"title": "城山", "industry": "宋代", "author": "陈藻", "content": "\n云雾成佳景，天明又几回。忽携诗句入，别放画图开。远树沉如立，行歌去似来。小舡冲雨过，高柳接湖栽。月自孤青月，台呼怪石台。故园无梦想，近拟筑岩隈。\n"}
{"title": "木兰花 春游记事 其一 堵车", "industry": "当代", "author": "蔡淑萍", "content": "\n蜿蜒车阵崎岖路，蚁聚真难移寸步。衔山落日敛馀晖，拂面凉飔携薄暮。暂逃闹市亲乡土，准备新词歌白鹭。归飞时道最壮观，一点因缘轻易误。\n"}
{"title": "登岳阳楼", "industry": "宋代", "author": "赵蕃", "content": "\n几思假日赋登楼，风雨连连不肯休。待得晴时又成去，再三举手谢沙鸥。\n"}
{"title": "三家兄书报荐起楼屋喜而有诗", "industry": "宋代", "author": "冯山", "content": "\n临街楼观百馀年，司马辛勤五世传。凡在子孙俱肯构，敢忧门户或先颠。亢宗本是先人意，干蛊成于伯氏贤。他日举杯相属处，为留书阁井东偏。\n"}
{"title": "木兰花慢 征南三首 其二", "industry": "元代", "author": "张弘范", "content": "\n功名归堕甑，便拂袖，不须惊。且书剑蹉跎，林泉笑傲，诗酒飘零。人间事、良可笑，似长空、云影弄阴晴。莫泣穷途老泪，休怜儿女新亭。浩歌一曲饭牛声。天际暮烟冥，正百二河山。一时冠带，老却升平。英雄亦应无用，拟风尘、万里奋鹏程。谁忆青春富贵，为怜四海苍生。\n"}
{"title": "春日寄钱都使", "industry": "宋代", "author": "林逋", "content": "\n桃花枝重肉红垂，萱草抽苗抹绿肥。正语暖莺风细细，著双寒燕雨稀稀。亭台物景兼飘絮，宅院时情渐夹衣。指背挟肩行乐事，不甘离索向芳菲。\n"}
{"title": "和雪湖冬菊一首", "industry": "明代", "author": "谢迁", "content": "\n寒径馀香满，疏帘倒影高。诗狂仍落帽，酒债拟偿袍。第品增新谱，餐英按古骚。同心不同赏，望眼为君劳。\n"}
{"title": "二月昆明见雪", "industry": "明代", "author": "屈士煌", "content": "\n南人不识雪，况复对春中。此地重阴别，寒光二月濛。素心怜欲绝，白眼望成空。坐久生轻霭，成烟树树融。\n"}
{"title": "故蕲州王刑部阁老挽歌五首 其一", "industry": "宋代", "author": "杨亿", "content": "\n东观未绝笔，西垣俄解龟。罢裁青纸诏，重入白云司。流落成三黜，联翩换一麾。黄岗与滁上，应立去思碑。\n"}
{"title": "贤者之孝二百四十首·孔子党人", "industry": "宋代", "author": "林同", "content": "\n忍以证羊故，而云我直躬。那知为父隐，直故在其中。\n"}
{"title": "晚春卧病", "industry": "清代", "author": "谢调元", "content": "\n相怜祗贫病，此语信非诬。风捲林花入，春归庭草芜。小蜂才护蜜，新燕又将雏。二竖何时退，呼儿看药炉。\n"}
{"title": "午日书怀兼忆冲默道人", "industry": "明代", "author": "王天性", "content": "\n泽畔行吟一老翁，又逢佳节是天中。空储医国三年艾，难进江心百鍊铜。射中粉团人斗巧，夺赢锦帜世争雄。道流回首湖山远，独对榴花一树红。\n"}
{"title": "远斋作十二辰歌见赠且帅同作", "industry": "宋代", "author": "赵蕃", "content": "\n虫臂鼠肝能几许，何如径驾牛车去。虎头未必果痴绝，死穴旧来输狡兔。先生端是人中龙，为蛇画足吾何功。士穷有愧食谷马，况乃烂羊关内封。春风开花到猴李，白酒黄鸡思下里。赋因狗监笑相如，猪肝不食宁为说。\n"}
{"title": "送刘仲鼎浏阳教四首", "industry": "宋代", "author": "方回", "content": "\n浏阳吾未到，畴昔到长沙。文定诸胡子，宣公故相□。□□□已化，心皎月无瑕。□□寻方册，灯昏眼易花。\n"}
{"title": "次制帅所和前韵", "industry": "宋代", "author": "王之望", "content": "\n圣主忧勤躬万务，英豪宁许山林住。弓旌号召士无留，竹帛功名公所赴。天表对扬咨见晚，坤维镇抚歌来暮。雪山增生绝纷埃，蜀道非难履平路。分陕聊烦摅妙略，秉钧已叹迂高步。朱轓抚俗民怀，玉帐折冲荒服惧。羽檄不飞烽堠灭，骏骨多收边市互。孔明七纵讵非长，户牖六奇真不误。农狎其野无外忧，马腾於槽有余怒。三陲绝徼皆妥安，诸将雄师今尽护。九重益友思直谅，四蜀新声咏宣布。帅阃方观勋业成，庙堂行看精神聚。嗟我衰迟托末契，辱公敦笃倾殊顾。当年献赋诵凌云，上国承颜悦披雾。禹门亲睹跃风雷，尧陛初惊承雨露。龙颜下瞩顿生光，凤翼高翔从此附。称身朝服曳青云，满袖天香携宝炷。九霄变化冥鹏升，一纪光阴隙驹鹜。绨袍雅意念张禄，襦夸余波依叔度。他时入觐对金莲，伴直应随玉堂寓。\n"}
{"title": "和赵师日韵二首 其二", "industry": "宋代", "author": "王柏", "content": "\n我生无燕颔，四壁笑相如。门巷堪罗雀，灯窗且读书。老来心事懒，贫后故人疏。尚有多情月，时时到子庐。\n"}
{"title": "张文懿珍果帖赞", "industry": "宋代", "author": "岳珂", "content": "\n以帝傅，从赤松。有荣名，华厥躬。超二疏，列三公。瞻中台，祖上东。焕衮舄，乐鼓钟。寿九袠，天报丰。思其人，想清通。观笔法，犹雍容。\n"}
{"title": "和韩子华相公同游王君贶园二首 其二", "industry": "宋代", "author": "范纯仁", "content": "\n善政多閒若解牛，寻春选胜遍深幽。红芳翠竹围松岛，彊醉清尊盖自由。\n"}
{"title": "闭户二首 其一", "industry": "清代", "author": "周馨桂", "content": "\n闭户人不知，雄心问安在。明月入空阶，相将数千载。\n"}
{"title": "次韵陈子象谢新火诗", "industry": "宋代", "author": "韩元吉", "content": "\n曲水流觞迹易陈，水边那复御厨珍。茶烟永日看轻颺，槐火今年又一新。邻舍未应烦束缊，官庖犹幸有舆薪。须公更试长檠夜，賸照歌台拂镜尘。\n"}
{"title": "感旧", "industry": "宋代", "author": "陆游", "content": "\n我思杜陵叟，处处有遗踪。锦里瞻祠柏，绵州吊海棕。蹉跎悲枥骥，感会失云龙。生世後斯士，吾将安所从？\n"}
{"title": "浪淘沙", "industry": "清代", "author": "支机", "content": "\n鹃语最分明。唤梦谁醒，有流莺处有春情。花底间关啼不住，可是双声。丝雨入帘轻。灯外愁生。小鬟低怨说三更。红晕镜潮羞病颊，幽思盈盈。\n"}
{"title": "题凌霄", "industry": "明代", "author": "张弼", "content": "\n吟风百尺松，凌霄千岁石。一翁处其间，相对无愧色。\n"}
{"title": "临江仙 其一", "industry": "近代", "author": "谢觐虞", "content": "\n门外新凉无计避，单衾熨梦依依。渐移银浦井栏西。起看蟾魄堕，偏值雁行低。闻说蘅芜新院迥，云罗锦字凄迷。帘栊早晚好添衣。为郎双翠萼，弥惜镜中窥。\n"}
{"title": "挽竹坡封君四首 其一", "industry": "明代", "author": "黄衷", "content": "\n长笑东皋下，何曾变姓名。风花双鬓尽，天地一毛轻。石室权书在，仙台化箓成。从来多古思，无路哭先生。\n"}
{"title": "挽苏黄门子由 其三", "industry": "宋代", "author": "王巩", "content": "\n静者宜膺寿，胡为忽梦楹。伤嗟见行路，优典识皇情。徒泣巴山路，终悲蜀道程。弟兄仁达意，千古各垂名。\n"}
{"title": "戏示墨西 其一", "industry": "明代", "author": "屈大均", "content": "\n方程古墨欲收齐，磨尽松烟苦墨西。有子殷勤将代汝，研池先与洗澄泥。\n"}
{"title": "送宇文侍郎知庐州", "industry": "宋代", "author": "魏了翁", "content": "\n和戎八十年，尺箠不施寸。彼方玄黄篚，此但青紫楦。怀荣保妻子，是固人所贱。蔌者倖边功，横行请十万。问学不素讲，利欲所薰焮。红旗与黄纸，勇怯无定论。淮浦唇大江，九重重分阃。容台少常伯，忠孝在寝饭。帝谓吾先正，尝遗蜡书恨。汝今其闻孙，未报君父怨。九旗下青冥，往为忠义劝。再拜亟祗命，当仁不敢逊。黄金络马头，茸纛立宪宪。先声劘塞垣，虏师不足遁。邻里会方山，疏余且有献。裴相昔守淮，董师征洄郾。兵端寔蔡启，深入非始原。况今狃承平，士气方曼曼。民力苦剜创，帅债未折券。如弱者御盗，高墉守关楗。破羌赵营田，胜楚何缮堰。但当强精神，勿与角勇健。功名不入眼，两斗待其困。却携令名归，太平待公建。\n"}
{"title": "碧落洞四首", "industry": "宋代", "author": "杨万里", "content": "\n碧落诸峰是碧簪，忽於平地插瑶岑。洞中定有神仙宅，玉室金堂不可寻。\n"}
{"title": "喜眷属至自广州兼怀咏轩弟高州 其二", "industry": "清代", "author": "文星瑞", "content": "\n婢仆登堂喜，儿童绕屋哗。待温家酿酒，留赏岁寒花。得失无穷事，羁栖到处家。独怜姜被冷，咫尺似天涯。\n"}
{"title": "三门滩感兴三首 其一", "industry": "明代", "author": "王夫之", "content": "\n古今皆效动，欲静势不遣。古今皆效静，欲动功不展。乘之有顺逆，用之有深浅。无心即无知，有心智复蹇。脉脉以持危，非言能宣显。\n"}
{"title": "题徐骑省集后 其二", "industry": "清代", "author": "王士禛", "content": "\n寂寥小雪闲中过，斑驳新霜鬓上加。拥鼻微吟一惆怅，残年风景又天涯。\n"}
{"title": "登召伯斗野亭", "industry": "宋代", "author": "陈渊", "content": "\n落帆新城曲，维舟古河右。幽寻得危亭，星斗穿户牖。西风扫残叶，庭宇不待帚。娟娟云间月，亦复照杯酒。明朝又东南，污流映衰柳。莫以此时心，炽然分净垢。\n"}
{"title": "送朱庆馀（一作广陵道逢方干）", "industry": "唐代", "author": "周贺", "content": "\n野客行无定，全家在浦东。寄眠僧阁静，赠别橐金空。\n\n旧里千山隔，归舟百计同。药资如有分，相约老吴中。\n"}
{"title": "八月八日发潭州后得绝句四十首 其三十四", "industry": "宋代", "author": "赵蕃", "content": "\n煮泉树石閟幽深，来景栏干敞眺临。可是溪山须一面，怀人政尔动哀吟。\n"}
{"title": "福唐元夕三首", "industry": "宋代", "author": "方孝能", "content": "\n薄薄春衫新缕金，樽前风细怯轻阴。酒香隐约生红粉，正与桃花共浅深。\n"}
{"title": "和永叔小饮怀同州江十学士", "industry": "宋代", "author": "韩维", "content": "\n翰林文章伯，好古名一世。家无金璧储，所宝书与器。北堂冬日明，有朋联骑至。新樽布几案，二鼎屹先置。大鼎葛所铭，小鼎泽而粹。坐恐至神物，光怪发非次。群贤刻金石，墨本来四裔。纷穰罢卷轴，指擿辨分隶。其中石赞藏，家法非一二。精庄与飘逸，两自有余意。兴来辄长歌，欢至遂沉醉。瘢饥足箪飘，韩饮尚文字。乃知内可乐，不必钟鼓贵。温温江冯翊，兹理久所诣。赋诗多雅言，嗜酒见淳气。岁晏不在席，使我长叹喟。\n"}
{"title": "华阴二莲歌 其三", "industry": "明代", "author": "屈大均", "content": "\n大小芙蓉总可怜，青莲今夕在谁边。东西南北皆莲叶，明月中当玉井悬。\n"}
{"title": "寿何和阳参戎", "industry": "明代", "author": "张萱", "content": "\n□□□□□□栾，上将星明紫气团。一□雄心曾报主，千秋大业独登坛。旌旗昼偃鲸波息，号令霜飞虎帐寒。尊酒与君称寿毕，长缨何日系三韩。\n"}
{"title": "废宅，访沁水柳氏民居作，宅主传为柳子厚族裔", "industry": "当代", "author": "伯昏子", "content": "\n残馆阒寂连峦岗，清风家世泐圮墙。野院杏熟人未采，琅玕葱郁荡浮香。有鹊独立魁星阁，乌衣扬风飘轻萚。琐窗犹可窥闲花，闲花无人悲寥落。石阙高翥双鸱尾，守兽断躯蹲如鬼。迤逦幽草埋旧径，深茂中疑藏蛇虺。莲拱叠叠进士门，铺首衔环日影昏。空庭廊下晒金粟，豆萁翘翘覆阶墩。光宅何其大而伟，鸟虫文藻攀宇邃。中窕不盈梁栋颓，门闼彷徨心迷醉。文宗遗裔今安栖，傍行陇亩白云飞。蛩响偷与足音和，丘山远树眄霏微。\n"}
{"title": "玉楼春 少眉新居", "industry": "清代", "author": "许南英", "content": "\n婿乡久住偕仙眷，吃尽胡麻仙子饭。仙人闻道好楼居，玉宇瑶台都不羡。安排精笔与良砚，松根坐读高人传。谁言俗子不能医，中有奇书千万卷。\n"}
{"title": "滏阳道中", "industry": "清代", "author": "米汉雯", "content": "\n远近和鸣鸡，朝晖望欲迷。波环堤左右，地似瀼东西。柳影藏凫队，荷香送马蹄。赏心随命酌，村酒正堪携。\n"}
{"title": "怀伦三膳部", "industry": "明代", "author": "欧大任", "content": "\n名家擢甲擅文章，三载留都尚作郎。起草曾闻趋建礼，含香今待入明光。苍龙阙下云霄近，白鹭洲前烟水长。一别沧江劳伫望，明年鸡树忆翱翔。\n"}
{"title": "怀三封墅 其二", "industry": "宋代", "author": "宋祁", "content": "\n三封何所怀，怀我东南亩。方春原田秀，是时簦笠聚。杏花灿晴落，菖叶甲阴浦。泱泱云抱岑，眇眇林鸣扈。野老携晨馌，薄醪间炊黍。安知五熟滋，但慰四友苦。日作夕还家，烟火青林下。嗟我仕易稼，穷年宦三辅。誓毕尚生累，将从平子赋。自省非大人，请事学农圃。\n"}
{"title": "谢雷季仲枢密惠社饼", "industry": "宋代", "author": "楼钥", "content": "\n宠分饼卷荷深情，割肉烹鲜不厌精。潭府始知严社祭，衰门又得诧侯鲭。洗杯用荐逡巡酒，下箸如餐谷董羹。回首枌榆未能去，欲随秋燕问归程。\n"}
{"title": "武安堰秦氏山庄留题", "industry": "元代", "author": "宋褧", "content": "\n清溪如玉竹如屏，门掩苔墙犬不惊。怪得轺车尝小驻，林间时有读书声。\n"}
{"title": "三高祠·江东步兵", "industry": "宋代", "author": "孙锐", "content": "\n秋风不为紫鲈香，适志徒劳梦水乡。惟是此生一杯酒，宦情无日不沧浪。\n"}
{"title": "送陈司训之乐会学", "industry": "明代", "author": "钟芳", "content": "\n十载文场志未疲，一官归作士林师。情牵风木烝尝便，道在琴书轨范宜。花县日迟闻鼓铎，芹池春暖咏风沂。育才自是吾儒事，况复乡关系所思。\n"}
{"title": "暮宿半涂", "industry": "宋代", "author": "杨万里", "content": "\n朝日在我东，夕日在我西。我行日亦行，日归我未归。势须就人宿，远近或难期。平生太疏放，似点亦似痴。如何今日行，不以含枕随。幸逢春小暄，倒睡莫解衣。借令今夕寒，我醉亦不知。\n"}
{"title": "道中寄福州王祠部", "industry": "宋代", "author": "蔡襄", "content": "\n临津馆下日衔西，风卷寒潮上碧溪。画船急桨随潮去，山川满眼烟凄迷。醉起开船看潮落，林深日落哀猿啼。离魂复与潮东下，兀然愁坐心酸悽。今年赐告归乡里，翩翩飞鸟投故栖。双亲素发喜我至，鞠抚欢笑如婴儿。东阡北陌来庆问，妪翁垒醆交持携。虽欲晨昏在环堵，奈何职守通金闺。春暮辞家就行役，幽兰在手空萋萋。闽州太守意慷慨，一见欢甚无町畦。欲令邦人满瞻听，洒酒高会挝鼓鼙虏。我知君侯落落者，胸中气象盘虹霓。问之当今至急务，无若羌虏方突梯。君言区处果得术，势类秋隼持寒杂。养兵精悍不在众，黠贼头颅可立提。海隅僻郡谁与语，强欲论列懲吹齏。又言人生尚忠孝，二者轻重均铢圭。以谏名官宜尽节，健行勿絷骅骝蹄。别来破热走山驿，神疲骨瘦颜容黧。作诗遥寄复感激，岂不戚戚论乖暌。\n"}
{"title": "次李倅子寿郡集诗韵", "industry": "宋代", "author": "杨万里", "content": "\n苍璧新煎第二泉，博山深炷古龙涎。草玄顾我非杨子，能赋如公是仲宣。诗社自甘编下户，醉乡何苦不开边。穷州地主惭司业，不解时时与酒钱。\n"}
{"title": "和秋景韵二十首 其四 秋光", "industry": "明代", "author": "李昌祺", "content": "\n离离霜树叶初乾，野色川容总带寒。猎马竞嘶腾逸足，鞲鹰快奋展修翰。黄芦洲外斜阳渡，红蓼湾头乱石滩。极目园林萧瑟甚，桂花飘尽菊花残。\n"}
{"title": "浣溪沙（和王通一韵简虞祖予）", "industry": "宋代", "author": "王质", "content": "\n何药能医肠九回。榴莲不似蜀当归。却簪征帽解戎衣。\n\n泪下猿声巴峡里，眼荒鸥碛楚江涯。梦魂只傍故人飞。\n"}
{"title": "高岃", "industry": "明代", "author": "罗万杰", "content": "\n绝顶平天一线通，野僧耕凿白云中。解衣稍憩松林晚，万叠乱山夕照红。\n"}
{"title": "雨夜", "industry": "宋代", "author": "陆游", "content": "\n一雨遂通夕，安眠失百忧。窗扉淡欲晓，枕簟凛生秋。画烛争棋道，金尊数酒筹。依然锦城梦，忘却在南州。\n"}
{"title": "盘居六章", "industry": "宋代", "author": "项安世", "content": "\n山之纡纡，密云所庐。彼盘之人，亦丰厥储。\n"}
{"title": "为刘山人题扇上景赠别洪广文之福安福安宋行在也二首 其一", "industry": "明代", "author": "林大春", "content": "\n荷蒉曾过孔氏门，幽怀遥寄万山云。孤村寥落归来晚，满背斜阳欲献君。\n"}
{"title": "呈外舅孙莘老二首", "industry": "宋代", "author": "黄庭坚", "content": "\n九陌黄尘乌帽底，五湖春水白鸥前。扁舟不为鲈鱼去，收取声名四十年。\n"}
{"title": "时事杂咏 其二", "industry": "近代", "author": "洪存恕", "content": "\n力田犹未免寒饥，天下为公安可期。年阅五千王霸夥，人逾六亿舜尧谁。蔬畦嫌仄频争界，稗贩求赢各济私。鸣铎朝朝宣大道，穷黎只当耳边飔。\n"}
{"title": "予自长沙还植兰竹于东西轩调官京师逾年而归", "industry": "宋代", "author": "杨时", "content": "\n柴桑衰晚爱吾庐，三径归来手自锄。但得叔卿长饱饭，不妨孝若老谈书。兰因采佩枝先瘁，竹为凌霜叶自疏。留骨庙堂宁曳尾，鲁门无用祀爰居。\n"}
{"title": "同燕公泛洞庭", "industry": "唐代", "author": "尹懋", "content": "\n风光淅淅草中飘，日彩荧荧水上摇。\n\n幸奏潇湘云壑意，山旁容与动仙桡。\n"}
{"title": "和谢吏部铁字韵三十四首 游山三首 其一", "industry": "宋代", "author": "邓肃", "content": "\n高岩去天尺五耳，下飞瀑布千寻水。山间瘦竹映枯松，岁寒相对凛君子。杖藜去去寻幽人，剥啄扣门公勿嗔。凡骨膻腥傥不厌，愿供薪水看脩真。高人隐几语言绝，大巧深藏端若拙。无乃误游天目山，偶见唐公冠带铁。\n"}
{"title": "晚菊", "industry": "宋代", "author": "史铸", "content": "\n青蕊重阳不堪摘，重阳已过菊方开。不将时节较早晚，且折霜蕤浸玉醅。\n"}
{"title": "书怀四首", "industry": "宋代", "author": "胡宏", "content": "\n含笑花开洲上，忘忧草发台边。底事当忧莫忘，忘时便是无天。\n"}
{"title": "奉酬臞菴李侍郎", "industry": "宋代", "author": "白玉蟾", "content": "\n满月世界琉璃光，通宵不寐据胡床。语言玉润篇篇锦，心胆冰清字字香。\n"}
{"title": "岁朝", "industry": "明代", "author": "谭虬", "content": "\n海日凝寒生紫烟，门庭几度揭红笺。鸠车竹马儿童市，椒酌辛盘兄弟筵。头插梅花人蹴鞠，架悬绒线院鞦韆。万方尽祝君王寿，一个苍生借一年。\n"}
{"title": "红叶 其一", "industry": "宋代", "author": "释居简", "content": "\n猎猎翩翩赤羽旗，霜裁风剪乱零吹。打窗便是敲篷响，梦断吴江欲冷时。\n"}
{"title": "挽圆鉴中上人", "industry": "明代", "author": "谢晋", "content": "\n怜师远谪去台山，长路漫漫竟不还。身伴孤云埋雪峤，魂随片月到松关。声名拟傅高僧里，诗卷空留百世间。欲向禅窗歌楚些，那堪双袖泪潸潸。\n"}
{"title": "春日", "industry": "元代", "author": "杨维桢", "content": "\n一陈东风一阵寒，芭蕉长过石阑干。只消几个瞢腾醉，看得春光到牡丹。瞿宗吉云：“此诗刺淮张用事诸人也。”\n"}
{"title": "句 其二", "industry": "宋代", "author": "赵彦端", "content": "\n水暖池塘閒睡鸭，烟深村落自鸣鸥。\n"}
{"title": "句", "industry": "唐代", "author": "崔道融", "content": "\n万里一点白，长空鸟不飞。（《边庭雪》，见《诗格》）\n\n如今却羡相如富，犹有人间四壁居。（见杨万里《诗话》）\n\n"}
{"title": "朝雨", "industry": "宋代", "author": "张耒", "content": "\n幽居感节物，僧舍值朝凉。空檐落寒雨，滴滴响秋堂。低飞林昌翮，湿羽不能翔。危叶别故枝，幽花泫晚芳。悠悠清夜眠，促织催朝光。日月怆已徂，吾行独迷方。采采幽圃兰，岁晚日馨香。君子健明德，勿为儿女伤。\n"}
{"title": "乐府变十九首 其十九 乙卯市人谣", "industry": "明代", "author": "王世贞", "content": "\n日蚀不吐，社人奏鼓。大妇辍浆，小妇辍哺。昨日之日，汝于何所。回光不瞩，焉为救汝。\n"}
{"title": "雪 其五", "industry": "宋代", "author": "杨公远", "content": "\n堆琼积玉遍阶除，个是骚人富贵馀。莫道得渠无用处，寒窗能映夜观书。\n"}
{"title": "送少宰刘公宪谦迁南大司空", "industry": "明代", "author": "王世贞", "content": "\n凤池分手惜飞蓬，平土留京地望雄。启自山公传吏部，班应云母隔司空。鹓行八座星辰表，鹢首三江暮霭中。我欲无言浑未得，可应桃李忘春风。\n"}
{"title": "晚思", "industry": "唐代", "author": "喻凫", "content": "\n鹤下紫阁云，沈沈翠微雨。独坐正无言，孤庄一声杵。\n"}
{"title": "四时杂感四首 其一", "industry": "当代", "author": "杨启宇", "content": "\n梦中仙岛与云齐，碎影浮光觉后疑。记得碧桃三万棵，红霞深处鹧鸪啼。\n"}
{"title": "题秋江渔钓图", "industry": "明代", "author": "林鸿", "content": "\n移舟向潭石，投钓临寒流。馀怀本澹荡，况此沧江秋。白日既濯濯，清飙何浏浏。适意非在鱼，所希与神游。悠哉共恬淡，惟应沙际鸥。\n"}
{"title": "故于泰和挽词", "industry": "宋代", "author": "郭印", "content": "\n艺圃收名早，如何亟赋归。肩摩青佩久，心念白云飞。屋有诗书润，家因孝友肥。二雏行展翮，休复愤儒衣。\n"}
{"title": "客从远方来", "industry": "清代", "author": "柳是", "content": "\n客来何所贻，贴我菖蒲石。菖蒲皆九节，石是珊瑚色。怀之生峄梦，灼灼同心臆。金闺自流耀，馨香难雕刻。持此歌白纻，逶迤鸾照日。\n"}
{"title": "伤妓人董氏四首 其二", "industry": "唐代", "author": "张说", "content": "\n粉蕊粘妆簏，金花竭翠条。夜台无戏伴，魂影向谁娇。\n"}
{"title": "贺滕推入郡奉祀", "industry": "宋代", "author": "许月卿六", "content": "\n谿斋之后未多年，有子亲曾闻性天。助祭此行春满眼，沙明草暖白鸥眠。\n"}
{"title": "斋居奉和费鹅湖老先生韵四首 其四", "industry": "明代", "author": "孙承恩", "content": "\n良夜斋居倚玉堂，起听宫漏步长廊。凄风忽来作寒悄，澹月乍出延疏光。忽忽感时泪欲滴，渺渺怀人心独忙。明发出门有公事，拥衾不寐哀歌长。\n"}
{"title": "过大报恩寺皓上人房", "industry": "明代", "author": "欧大任", "content": "\n释子期相过，清斋开石房。鹿驯方听法，院静忽闻香。塔下慈云护，林间慧吹凉。谷峦幽意惬，钟磬道情长。色相窥莲字，皈依礼药王。心期禅境寂，褰我薜萝裳。\n"}
{"title": "汉宫词", "industry": "明代", "author": "石珝", "content": "\n鞠室无人鬼夜悲，监宫印付审郎持。昭容七子闲言语，直到帘前奏御知。\n"}
{"title": "读西史有感三十七首 其十三", "industry": "近代", "author": "连横", "content": "\n会稽终报勾吴怨，曹沫能归鲁国田。一战法人心胆破，千秋又见老维廉。\n"}
{"title": "泌阳道中", "industry": "清代", "author": "孙世封", "content": "\n山行不见日，泌水望迢迢。嶂削双屏峻，途明一线遥。泉飞疑带雨，柳卧欲成桥。近郭冈峦迥，驱车上碧霄。\n"}
{"title": "煮茶二首答二八居士 其二", "industry": "当代", "author": "林英男", "content": "\n银瓶泉半醉，红炭紫壶滔。鱼眼存胸臆，松声伴海涛。枯肠三荡涤，铁骨五翻淘。七碗生风后，方能读楚骚。\n"}
{"title": "敬赋白鹰", "industry": "明代", "author": "管讷", "content": "\n臣闻名鹰不易得，众中奇者色纯白。金眸星转雪为翎，玉爪风生觜如戟。天然远自海东来，论价可轻双白璧。鹰师调养水食匀，臂擎不敢离朝夕。十月平原百草枯，野马山牛俱辟易。出笼一脱红锦鞲，随人指顾无虚掷。嗟哉此鹰殊可惜，奋击真如万人敌。吾王育之岂为事游田，要激猛士于疆埸。\n"}
{"title": "江上曲", "industry": "明代", "author": "朱诚泳", "content": "\n君为南越儿，妾乃东吴女。江上一相逢，目成心已许。与君欲相语，奈此舟中人。到岸各分散，悠悠恨此身。风高波浪险，极目孤篷转。重晤良独难，万里天涯远。\n"}
{"title": "一阳生贺曹提举", "industry": "宋代", "author": "释居简", "content": "\n六阴才伏便回春，刚德潜随君子生。白日旧从黄道正，使星今傍紫微明。冰霜不作三冬凛，权量行歌一道平。湖上诗人望归节，御屏风上已题名。\n"}
{"title": "盘山 其一", "industry": "明代", "author": "王世贞", "content": "\n恒岳投荒杳不回，帝令盘岭镇燕台。层峦不尽青天去，乱瀑雄争大壑来。共指丹梯安薜荔，还扶蜡屐破莓苔。银河只在微茫里，欲取寒杓作酒杯。\n"}
{"title": "曲肱诗二十首", "industry": "宋代", "author": "白玉蟾", "content": "\n往昔逍遥在太华，朝餐玉乳看琼花。当年身着六铢服，不识人间有苧麻。\n"}
{"title": "陪督学莆田林公游峡山寺", "industry": "明代", "author": "欧大任", "content": "\n鹫岭开雕宇，龙宫隐绛霞。地传中宿峡，林侣上清家。梵语元通汉，炎荒尽入华。瑶岑迎户矗，金涧绕岩斜。寺古山偏胜，溪回路转遐。鱼童搴藻带，鹿女献菩花。风辔翔霄鹤，云乘上汉槎。香烟团座盖，宝雾锁窗纱。日暖多游骑，时清罢建牙。青鸳瞻万栱，白马演三车。蒲塞浆为露，桑门饭有麻。瀑珠凝瑞草，涧玉浥仙葩。径狭飞旌旆，坰长叠鼓笳。慈航归未定，觉海思无涯。衣钵从师授，何劳问释迦。\n"}
{"title": "祁门竹枝词四首 其二", "industry": "清代", "author": "华汝楫", "content": "\n凤凰山麓径横斜，换渡频通隔涧槎。一勺凤泉清澈底，半山亭下试新茶。\n"}
{"title": "薛景石瓜庐", "industry": "宋代", "author": "赵汝回", "content": "\n湖村有真逸，爱着钓鱼袍。鹤语柴门静，身闲笔砚劳。移来瓜种别，看得桂丛高。所写虽云僻，文名不可逃。\n"}
{"title": "华之高寿鲁斋先生七十", "industry": "宋代", "author": "金履祥", "content": "\n于时阿衡，一德之书。于时尚父，犹磻之居。\n"}
{"title": "陪陈紫微麻姑观", "industry": "宋代", "author": "释居简", "content": "\n不惮朱砂九转迟，绝怜岣嵝令君痴。一抔幻出新舂玉，更听人言狡狯为。\n"}
{"title": "次韵奉和仙居知县程奉民述（时程君为人所诬", "industry": "明代", "author": "王叔英", "content": "\n麟凤在赤霄，黄尘乱豺虎。慨息道路难，涕泣每交下。吁嗟壮士行，或有神灵护。云电以为旌，雷霆以为鼓。纵有斧凿手，何能重伤女？丑类自含私，昊天明有睹。\n"}
{"title": "铸年五十八因病废得旨休致一绝寄呈姑苏毗陵", "industry": "宋代", "author": "贺铸", "content": "\n求田问舍向吴津，欲著衰残老病身。未拜君恩赐剡曲，归来且醉监湖春。\n"}
{"title": "送徐山人还吴二首 其一", "industry": "明代", "author": "宗臣", "content": "\n问君何处去，一骑大湖边。久客青春暮，多愁白发先。征衣裁薜荔，长剑倚风烟。江上波涛急，新诗莫浪传。\n"}
{"title": "浣溪沙 其二 杨双泉寄画扇", "industry": "明代", "author": "杨慎", "content": "\n玉斧修成宝月团。月中仍有女乘鸾。钗横鬓乱不胜寒。白兔楼头风露迥，碧鸡祠下水云宽。相思两地共凭阑。\n"}
{"title": "广陵送王太古还白下", "industry": "明代", "author": "何璧", "content": "\n我有秦淮梦，虽还不是家。送君隋苑上，惆怅柳条斜。归客趁新燕，游人叹落花。伤春兼惜别，况复在天涯。\n"}
{"title": "江上", "industry": "清代", "author": "邵堂", "content": "\n寒飙吹落日，江上雁先知。黄叶怀人地，青山载酒时。风声凉在水，秋色瘦于诗。对景成孤往，翛然契所思。\n"}
{"title": "题秋江独钓图", "industry": "清代", "author": "王士祯", "content": "\n一蓑一笠一扁舟，一丈丝纶一寸钩。一曲高歌一樽酒，一人独钓一江秋。\n"}
{"title": "齐天乐 夏日", "industry": "清代", "author": "寇湄", "content": "\n画楼高处蝉嘶柳，几曲危栏同倚。映日冰心，迎风雪态，清彻香肌无暑。南窗雨洗。乍云隐轻雷，晚凉如水。扇引合欢，斜侵明月枕初欹。闲庭起来携手，渐黄昏院落，明河低坠。浴罢妆残，钗偏髻堕，雨点春山馀翠。轻绡卸体。怕一搦烟轻，不禁清吹。簟展湘纹，别有一腔秋思。\n"}
{"title": "次韵赵逢源秋日溪居十绝 其一", "industry": "宋代", "author": "王庭圭", "content": "\n溪面微凉生晚风，山衔落日半边红。临流解赋归来句，知是柴桑避俗翁。\n"}
{"title": "吊法空", "industry": "宋代", "author": "王质", "content": "\n鹤不胜癯汝更癯，平沙独立未为孤。雨花台上方知有，明月堂中竟省无。此夜吟风凭北固，何时乘月叩西湖。出头已解挑包走，试路西江问老夫。\n"}
{"title": "待漏入阁书事，奉赠元九学士阁老", "industry": "唐代", "author": "白居易", "content": "\n衙排宣政仗，门启紫宸关。彩笔停书命，花砖趁立班。\n\n稀星点银砾，残月堕金环。暗漏犹传水，明河渐下山。\n\n从东分地色，向北仰天颜。碧缕炉烟直，红垂佩尾闲。\n\n纶闱惭并入，翰苑忝先攀。笑我青袍故，饶君茜绶殷。\n\n诗仙归洞里，酒病滞人间。好去鸳鸾侣，冲天便不还。\n"}
{"title": "儿子肇湘作落叶二首语涉旖旎变格示之", "industry": "清代", "author": "曹家达", "content": "\n无端摇落古墙头，铁骑金戈动素秋。霜月含芒争出锷，江山无恙独登楼。闺中少妇十年恨，塞上征人一夜愁。自是天光还本色，别风淮雨各清遒。\n"}
{"title": "秋日赠张茂实", "industry": "元代", "author": "倪瓒", "content": "\n久客东海上，秋风吹练裙。放言爱庄叟，笑癖如陆云。采药清晨出，哦诗静夜闻。沧浪可濯足，吾与尔为群。\n"}
{"title": "句 其四", "industry": "宋代", "author": "曾惇", "content": "\n坐对潜山万髻鬟，一峰孤秀独搀天。\n"}
{"title": "又和景贤四绝 其一", "industry": "元代", "author": "耶律楚材", "content": "\n年来世事已参商，但有声尘尚未忘。若向琴中定优劣，龙冈错认老髯郎。\n"}
{"title": "冬夜同行陀看月邻霄台寄怀嘿园日本", "industry": "清代", "author": "陈宝琛", "content": "\n四山如昼见秋豪，便借天风散郁陶。容易一年冬又燠，相望重海月谁高？阴晴那复知明日，丘壑何期属我曹。灯火山楼依旧在，夜阑欠汝耳松涛。\n"}
{"title": "严子陵垂钓图", "industry": "宋代", "author": "郑思肖", "content": "\n新莽纷纷未有涯，桐江山水颇为嘉。无心偶向一丝上，钓得清风满汉家。\n"}
{"title": "山行五首 其三", "industry": "明代", "author": "郑潜", "content": "\n千林竹死皆成纸，万陇丛生总是茶。空谷云深疑路断，绿阴流水有人家。\n"}
{"title": "罗汉过海图次韵", "industry": "清代", "author": "刘堮", "content": "\n海于天地为巨物，横目见此惊无边。或云众水所蓄积，坐令陆地为深渊。我闻尊者此示象，一航稳似香台莲。飓风不作鲛鳄静，知有神物为之先。舟行不徐亦不疾，到彼海外当何年。大鹏不徙爰居避，海若自小河伯旋。惟有日月争出没，腾晖照耀波光鲜。送者几辈自厓返，回顾但见帆微翩。此时秘怪千万万，争欲顶礼焚香烟。仁者愿大无分别，孰为灵蠢孰凡仙。当时各各契微妙，回视海水川渠然。了知此说是真实，挥毫更以丹青传。纷纷大小都滞相，拘墟邹衍方谈天。\n"}
{"title": "次韵朱新仲白菊三绝句 其三", "industry": "宋代", "author": "刘才邵", "content": "\n苦节寒心独异常，尽枯终欲护幽香。纷纷花蕊那知此，已落犹誇半面妆。\n"}
{"title": "句 其六", "industry": "宋代", "author": "欧阳修", "content": "\n秋花不落春花落，为报诗人子细看。\n"}
{"title": "孔子手植桧", "industry": "明代", "author": "林光", "content": "\n棱棱老干傍庭台，传自宣尼手自栽。翡翠枝条深雨露，蛰龙鳞甲照阶苔。枯荣自寓随时意，古怪中含造化胎。三匝绕栏殊未厌，却疑天遣此身来。\n"}
{"title": "送韩大卿赴刑侍任", "industry": "明代", "author": "罗钦顺", "content": "\n宦辙周流四十年，甘棠阴在有诗传。匡时虑远人难识，执法官高地屡迁。朝下午门同辈少，赏寻韦曲晚芳妍。群生共此恢恢网，一道宏纲上属天。\n"}
{"title": "清平乐", "industry": "近代", "author": "袁思亮", "content": "\n归期太促。佳会何时绩。为奏牙琴江上曲。知是长歌当哭。金风玉露凄其。劝君爱惜容辉。万一有缘重见，莫教不似年时。\n"}
{"title": "偈颂七十六首 其十三", "industry": "宋代", "author": "释师观", "content": "\n今朝十月一，开炉是此日。赵州宾主话，圣因为拈出。\n"}
{"title": "西林八景 其二 漳水合流", "industry": "明代", "author": "张永明", "content": "\n交漳上党水冲瀜，翠涨瀰漫落远空。分处源流同且异，合时泾渭异还同。横塘渔笛溪山外，隔岸鸥群烟雨中。珍重达人无底事，月明鼓枻笑春风。\n"}
{"title": "明妃", "industry": "清代", "author": "陈曾寿", "content": "\n光影徘徊别汉宫，胡沙万里入春风。丰容绝世身难赎，一顾惊天遇未穷。沥血苌弘空化碧，蔽谗正则枉怀忠。贞臣正色蒙知少，欺隐何须怨画工。\n"}
{"title": "水龙吟 游柳州都乐山水云洞", "industry": "近代", "author": "单人耘", "content": "\n龙城有客酣吟，割愁何用挥长剑。人来都乐，亭依群岫，雨浓林淡。洞里水云，藤萝白石，天光倒蘸。过苔岩径转，疏红垂敛。征裳湿，秋初染。师弟情萦千里，乘飙轮、风光喜瞰。志雄桑梓，爱箴儿女，岁华荏苒。边陲新异，画图难足，频劳指点。待明朝波净，叠峦秀竹，放离江缆。\n"}
{"title": "已亥杂诗 164", "industry": "清代", "author": "龚自珍", "content": "\n醰醰诸老惬瞻衣，父齿随行亦未稀。各有清名闻海内，春来各自典朝衣。\n"}
{"title": "浣溪沙", "industry": "清代", "author": "冯煦", "content": "\n陌上何人控玉骖。轻阴漠漠柳毵毵。罗衣初试又添寒。中酒心情閒似燕，禁烟天气困于蚕。浑如庾信在江南。\n"}
{"title": "江虞仲生日", "industry": "宋代", "author": "王庭圭", "content": "\n王春正月东风回，星桥铁锁明夜开。鳌山千仞接云汉，平地五色移蓬莱。公家今夕果何夕，适逢间气生英才。清都虎豹失呵禁，九关转钮驱河魁。烂柯山头瑞烟起，太白之精天上来。却来人间知几载，少日声名震寰海。太学高文擅俊场，江南刺史多遗爱。江边父老祝长年，南极年来一星在。明年此夕从宸游，鳌山正出鳌头外。新莺百啭柳初青，龙池凤阁遥相待。\n"}
{"title": "同蒋伯威朱德常游育玉山得冷字", "industry": "元代", "author": "陈高", "content": "\n春晴烟雾开，地胜林泉迥。杖策随诸彦，寻僧访幽景。古径人影稀，落日松阴冷。徜徉谷鸟散，临憩山房静。玄赏谁能忘，尘虑从兹屏。\n"}
{"title": "山中简许郭 其一", "industry": "明代", "author": "李攀龙", "content": "\n山中酒熟住山中，早晚羊何诣谢公。莫道白云终日在，及看秋色向丹枫。\n"}
{"title": "晓行", "industry": "明代", "author": "蒋主孝", "content": "\n何处堪投辖，前村有杏花。山回残月照，路转宿云遮。小圃惊飞雉，长林噪乱鸦。春江渔父艇，垂柳野人家。贵贱嗟时命，荣枯感物华。担头挑日影，花底散蜂衙。老树缘芳藓，寒流绕白沙。朗吟成久立，往事正堪嗟。\n"}
{"title": "元夕金乡道中 其二", "industry": "明代", "author": "张煌言", "content": "\n最是蹉跎恨，都从此夕来。几年春烂熳，共月影徘徊。每拟银钩满，当看玉历开。逢时还寂寂，辜负夜光杯。\n"}
{"title": "幽居十二咏和鲁南 其九 养蒲", "industry": "明代", "author": "顾璘", "content": "\n芳根恶浮尘，纤叶爱澄露。它生愿化汝，濯濯居净土。\n"}
{"title": "和陶岁暮作和张常侍，并引", "industry": "宋代", "author": "苏轼", "content": "\n我生有天禄，玄膺流玉泉。何事陶彭泽，乏酒每形言。仙人与道士，自养岂在繁。但使荆棘除，不忧梨枣愆。我年六十一，颓景薄西山。岁暮似有得，稍觉散亡还。有如千丈松，常苦弱蔓缠。养我岁寒枝，会有解脱年。米尽初不知，但怪饥鼠迁。二子真我客，不醉亦陶然。\n"}
{"title": "好事近·湓口放船归", "industry": "宋代", "author": "陆游", "content": "\n湓口放船归，薄暮散花洲宿。两岸白苹红蓼，映一蓑新绿。 有沽酒处便为家，菱芡四时足。明日又乘风去，任江南江北。\n"}
{"title": "撰吴缄三年伯家传有感即赠达璋同年", "industry": "清代", "author": "曹家达", "content": "\n不堪尘事感沧桑，华表归来睨旧乡。我愧陆机陈世德，先人墓草九秋霜。\n"}
{"title": "送抚宁侯朱永北征", "industry": "明代", "author": "黄仲昭", "content": "\n将军拜命向边城，坐镇天山翼太平。风起柳营朝草檄，月明玉帐夜谈兵。貔貅宣力皇威振，烽燧销光塞漠清。勋业行看光汗简，肯教卫霍独驰名。\n"}
{"title": "十月四日，同子文，克信，子潜，子直，材翁", "industry": "宋代", "author": "杨万里", "content": "\n诚斋老子不柰静，偶拄乌藤出苔径。独游无伴却成愁，群从同行还起兴。每过一家添一人，须臾保社如烟云。褰裳涉溪溪水浅，著屦度桥桥柱新。蓬莱一点出尘外，南溪里在千花里。芙蓉照波上下红，琅玗绕屋东西翠。槿篱竹户重复重，鸡鸣犬吠青霞中。蓬莱老仙出迎客，朱颜绿发仍方瞳。餐菊为粮露为醑，染雾作巾云作屦。欣然领客到仙家，行尽蓬莱日未斜。更倾仙瓢酌仙酒，酒外瓢边亦何有。偶看小树双团栾，碧琉璃叶黄金丸。主人忍吃不忍摘，笑道未霜犹带酸。小僮随我勇过我，不管仙翁惜仙果。争挽风枝拣霜颗，争献满盘来飣坐。隔水蓬莱看绝奇，蓬莱看水海如池。主人劝客对绝境，不饮令侬怒生瘿。何如寄下未尽瓢，留待早梅赏疏影。\n"}
{"title": "寄题离薋园 其二", "industry": "明代", "author": "李攀龙", "content": "\n兰生有幽性，零露峻其姿。含芳在空谷，清风来御之。孤根亦何伤，众草故难为。萎绝同粪壤，中情君岂知。愿言置怀袖，延伫及良时。荃茅一以化，奈此菉与施。\n"}
{"title": "张广文消摇堂", "industry": "金朝", "author": "杨云翼", "content": "\n方寸閒田了万缘，大空物物自翛然。鹤凫长短无馀性，鹏鴳高低各一天。身内江湖从濩落，眼前瓦砾尽虚圆。叩门欲问姑山事，龙瞽由来愧叔连。\n"}
{"title": "祷雨龙公既应刘景文有诗次韵", "industry": "宋代", "author": "苏轼", "content": "\n张公晚为龙，抑自龙中来。伊昔风云会，咄嗟潭洞开。精诚苟可贯，宾主真相陪。洞箫振羽舞，白酒浮云罍。言従关洲妃，远去焦氏台。倒倾瓶中雨，一洗麦上埃。破旱不论功，乘云却空回。嗟龙与我辈，用意岂远哉。使君今子义，英风冠东莱。笑说龙为友，幽明莫相猜。\n"}
{"title": "莪默绝句集译笺乙集 其二十七", "industry": "当代", "author": "伯昏子", "content": "\n沧海何人识泣珠，瑕痕不易辨琼琚。述恩当作殊方语，腹臆心猜尽幻虚。\n"}
{"title": "沼上亭玩芙蓉花", "industry": "明代", "author": "吴与弼", "content": "\n今岁花开幸粗康，虽贫却乃士之常。秋亭玩罢归来好，竹影扶疏旭日凉。\n"}
{"title": "穿山", "industry": "明代", "author": "陈蒙", "content": "\n石门空虚谁凿辟，薜荔挂影苍苔积。悬崖偃树鹘栖巢，古洞出云龙启蛰。\n"}
{"title": "和刘侍郎入隆唐观", "industry": "唐代", "author": "杨炯", "content": "\n福地阴阳合，仙都日月开。山川临四险，城树隐三台。\n\n伏槛排云出，飞轩绕涧回。参差凌倒影，潇洒轶浮埃。\n\n百果珠为实，群峰锦作苔。悬萝暗疑雾，瀑布响成雷。\n\n方士烧丹液，真人泛玉杯。还如问桃水，更似得蓬莱。\n\n汉帝求仙日，相如作赋才。自然金石奏，何必上天台。\n"}
{"title": "齐天乐（寿谢丞）", "industry": "宋代", "author": "钟辰翁", "content": "\n南墙槐竹风摇翠。欢声为谁吹起。水秀龟神，松清鹤健，人在蓬壶深处。金猊喷雾。睹鬓雪青归，脸霞红驻。一点寿星，分明光照梅花树。\n\n三年冰蘖清苦。这长生富贵，天应分付。经阅黄庭，鼎烹丹井，心事澹然如水。东山霖雨。正出洗太虚，未容别墅。紫诏飞来，玉堂锵步武。\n"}
{"title": "梅鹤图", "industry": "明代", "author": "李东阳", "content": "\n野色茫茫水接空，数声风鹤乱西东。夜深不辨梅花路，知在轻烟素月中。\n"}
{"title": "送封州方法曹", "industry": "宋代", "author": "刘克庄", "content": "\n地远无迎吏，州城若个边。宁甘茅屋粥，勿饮石门泉。旋橐挑诗卷，家书托客船。安知二千石，不荐议曹贤。\n"}
{"title": "正月十五夜灯", "industry": "唐代", "author": "张祜", "content": "\n千门开锁万灯明，正月中旬动地京。三百内人连袖舞，一时天上著词声。\n"}
{"title": "夜坐独酌作三章 其一", "industry": "清代", "author": "姚燮", "content": "\n李白已逝无酒人，桃花落尽无阳春。三更雨里一杯坐，万户酣眠独醒我。醉还续烛三寸长，床头灼灼吹剑光。狂歌不得真宰听，文字存亡亦关命。何如入市从屠沽，埋名饱煖真丈夫。\n"}
{"title": "答吴均诗三首 其三", "industry": "南北朝", "author": "周兴嗣", "content": "\n昔别襄城村，同会长安市。谁学莱芜甑，本得王乔履。阶前养素鹤，池中饴赤鲤。一往玉壶上，兼复见箫史。\n"}
{"title": "吊顾益寿殇冢", "industry": "近代", "author": "杨味云", "content": "\n不负前生约，昙花了夙因。铸金多作泪，埋玉又成尘。白发填词客，红牙按曲人。空山来守酒，凭吊共沾巾。\n"}
{"title": "寒食避雨东林寺", "industry": "明代", "author": "梁以壮", "content": "\n万叠浓云压寺垣，青苔一一长閒轩。禁烟坐久春衣薄，恨血愁兼冷雨繁。荒冢鹿归空远望，亡僧灯亮又斜昏。啼乌乱匝萧萧树，岂待清明始断魂。\n"}
{"title": "大行皇太后挽词二首 其一", "industry": "宋代", "author": "苏辙", "content": "\n累朝宗内治，晚岁擅鸿勋。立子得元圣，收帘奉长君。一言消横逆，多难弭纷纭。仙驭曾非远，长瞻巩洛云。\n"}
{"title": "跋袁起岩所藏后湖帖并遗像一轴诗中语皆檃括帖中语也", "industry": "宋代", "author": "杨万里", "content": "\n先生向来落异县，故人十载不相闻。归来不但荒三径，点检松菊无一存。裹轮加璧岂不好，朝廷礼数优遗老。红旗黄纸久罢休，青山白云苦死留，咫尺西冈归未得。只待桃花水生半篙碧，便拿短艇归结茅，共寻赤松与黄石。风烟之表非人间，别有天地宽且闲。周山卖却不要钱，袁家送酒一破颜。犹嫌孤斟太落莫，更觅高人共杯杓。银钩四纸墨尚鲜，妙处难与俗人言。忽逢先生自天降，手扶太一青藜杖。仙容可望不可亲，飘然飞去青霞上。白蘋满棹何时归，秋著芦花知不知。\n"}
{"title": "柘城王邀同赞伯晚登铁塔二首 其一", "industry": "明代", "author": "郭之奇", "content": "\n铁塔豫梁传，数朝不数年。标形如上涌，托体况中坚。角亢晨昏宿，嵩河近远联。谁能名不朽，吾欲勒其巅。\n"}
{"title": "咏史一百三十首 其一二四 谭嗣同", "industry": "近代", "author": "连横", "content": "\n变法身甘死，高歌唤国魂。提刀向天笑，肝胆两昆崙。\n"}
{"title": "屠长卿过访有所投赠次韵答之", "industry": "明代", "author": "虞淳熙", "content": "\n南山逢纬真，翛然见仙骨。羡此龙鹤姿，相携入玄室。至言了不烦，大无是何物。众人祗天刑，尔独解其桎。三壬抱日明，六翩抟风疾。岂必伊竺乾，羽衣不须脱。三氏徒纷纭，端如狡兔窟。长汀负鸿包，十袭何密密。逆行迷汗漫，独往寡俦匹。误为郑圃游，商风转飗飘。闲窥小白华，中衣生海日。校书空然藜，晞发不施栉。偶发同心言，忽已交臂失。将无随通明，鄮仙礼文佛。蓬莱亦化城，在在阇耆崛。\n"}
{"title": "西林八景", "industry": "明代", "author": "张永明", "content": "\n壶关胜槩冠平阳，佳丽支分自太行。乔岳晖含山谷秀，馀芬映带水云乡。颙瞻梓里青螺远，翘望邻封翠黛长。羡尔归来吴郡牧，西林醉酒任徜徉。\n"}
{"title": "离亭宴 新亭", "industry": "清代", "author": "吴绮", "content": "\n白鹭洲边系马。听得烟钟暮打。风景不殊重载酒，留得新亭闲话。莫去望神州，那得当年王谢。天际浦帆如画。犹带碧空斜挂。眼见几番兴废事，老泪不堪重把。长令客心悲，听取江边日夜。\n"}
{"title": "夜坐", "industry": "宋代", "author": "郭印", "content": "\n永夜不可寐，霜风恓北窗。一室何所有，书帙对寒釭。当今苦乏才，九鼎从敌扛。翠华尘屡蒙，南北分大江。有酒强排遣，饮湿难空缸。孙膑不再生，畴能死穷庞。肉食无远谋，狐裘正茸龙。我欲叩阊阖，钟以寸筳撞。理乱非吾事，忧心如是降。宴坐鸣天鼓，和声听逄逄。\n"}
{"title": "筝", "industry": "明代", "author": "郭登", "content": "\n谢傅勋劳未可轻，从容谈笑却秦兵。君王何事生疑阻，惭愧桓伊为抚筝。\n"}
{"title": "杜侍郎挽词三首", "industry": "宋代", "author": "陈师道", "content": "\n美政真吾母，名家更杜陵。于张从昔少，鲁卫至今称。丝竹中年好，词华夙世能。周南棠棣传，平世几人登。\n"}
{"title": "逸再为婺女之行既别出郭矣夜不能寐成六绝句", "industry": "宋代", "author": "赵蕃", "content": "\n兹行为谢时衡岳，并与传声吕法曹。汝解事贤其自勉，我因求友不妨高。\n"}
{"title": "送香山王明府", "industry": "明代", "author": "欧大任", "content": "\n主恩深念峤南偏，荒邑今能借大贤。宅倚仁山师是令，城盘琼岛客为仙。西军已奏平蛮捷，大将初归下濑船。怀惠移家吾欲去，江州何待宰公钱。\n"}
{"title": "日暮", "industry": "唐代", "author": "杜甫", "content": "\n牛羊下来久，各已闭柴门。风月自清夜，江山非故园。\n\n石泉流暗壁，草露滴秋根。头白灯明里，何须花烬繁。\n"}
{"title": "不寐", "industry": "明代", "author": "薛蕙", "content": "\n一榻微寒入，山房夜未扃。凝思天籁发，不寐谷神醒。本自淹衰疾，何堪役性灵。列仙如可学，吾欲驻颓龄。\n"}
{"title": "兰薰香", "industry": "明代", "author": "黎民表", "content": "\n岭外多奇树，扶疏异泽兰。空山徒自媚，中土不曾看。色夺青绫被，香宜紫箨冠。携来经万里，犹结故人欢。\n"}
{"title": "王枢密见和复用前韵", "industry": "宋代", "author": "曹勋", "content": "\n惟公带砺长淮比，聊为苍生拂衣起。一时冠剑满汉殿，简注非公欲谁拟。金銮文采粲凿藻，玉扆平章看端委。敢将蝇影附骥涂，原荐盘盂奉明水。\n"}
{"title": "隆兴书堂自警三十五首", "industry": "宋代", "author": "陈淳", "content": "\n细味古人书，惕焉重深惭。循首以至足，百无一二三。\n"}
{"title": "昨日一诗乃是见赠亦复次韵为报", "industry": "宋代", "author": "饶节", "content": "\n阿师卧处白云连，几外千峰秀接天。渐畏声名收虎视，何尝骨相露鸢肩。雄风高论鹢飞退，皓雪新诗鹤夺鲜。老眼熨摩今有待，徵书同到起延年。\n"}
{"title": "调笑令", "industry": "当代", "author": "卢青山", "content": "\n闲倚，闲倚，雨打黄昏沉醉。黄鹂影里流光，漫河飞絮路长。长路，长路，绿欲流时花瘦。\n"}
{"title": "新渠诗 其三", "industry": "宋代", "author": "苏轼", "content": "\n新渠之民，自淮及潭。挈其妇姑，或走而颠。王命赵侯，宥我新民。无与王事，以讫七年。\n"}
{"title": "过凤阳谒皇陵", "industry": "明代", "author": "欧大任", "content": "\n御碑开万古，文考德光辉。启运艰难早，乘时历数归。宫为银海涌，云似鼎湖飞。陵阙标河岳，中都本帝畿。\n"}
{"title": "咏怀三十四首 其二十一", "industry": "明代", "author": "王廷陈", "content": "\n处世怅悠悠，结交诚草草。舳舻济重渊，玑衡测穹昊。人心怀崄巇，对面施倾倒。庄惠亦有疑，张陈终莫保。托身恨已晚，知人苦不早。挥袂去人群，采芝历云岛。\n"}
{"title": "答葛震甫", "industry": "明代", "author": "徐熥", "content": "\n闽海与吴门，相隔几千里。君虽吴门居，又隔洞庭水。不知贱子名，何由入君耳。云中有片鸿，江头足双鲤。投来皆璚瑶，报之愧兰芷。临风怀美人，感叹胡能已。\n"}
{"title": "皇帝上平上皇帝寿乐曲·上寿用崇安之曲", "industry": "宋代", "author": "崔敦诗", "content": "\n凝旒肃穆，鸣佩舂容。有酒伊醑，管磬其从。典礼绚缛，威仪恪共。颂尧之寿，与天比隆。\n"}
{"title": "次韵择之梧竹二首并呈季通 其二", "industry": "宋代", "author": "朱熹", "content": "\n永日长梧下，清阴小院幽。自怜风袅袅，客赋雨浏浏。作别今千里，相思欲九秋。更怜同社友，复此误淹留。\n"}
{"title": "江陵赠蒲术人", "industry": "宋代", "author": "项安世", "content": "\n未赴成都先梦到，才逢蜀客便心亲。江陵一见蒲居士，似向严家访阿遵。\n"}
{"title": "追和东坡梅花十绝 其一", "industry": "宋代", "author": "王之道", "content": "\n春到梅梢日自和，动人芳气不须多。清肌瘦骨如冰玉，瘴雾那能柰子何。\n"}
{"title": "火云", "industry": "宋代", "author": "岳珂", "content": "\n清晨洗月露，云色己如血。似忧农亩枯，敢叹征途热。濒湖十万月，旦旦望霓切。龙骨夹岸鸣，尽暮不暇歇。只今牛犁地，已作龟兆裂。平湖三十里，湍漭几尽竭。矧一线渠，而不经涸辙。天阍高莫叫，岁事渐无说，如予方怀章，何以救余孑。回首望尧云，凭风哀涕雪。\n"}
{"title": "同从兄季弟游香山追和东坡端午游诸寺韵", "industry": "宋代", "author": "喻良能", "content": "\n前车惟伯氏，后乘载阿连。相携青莲界，共开白社筵。黄梅雨初歇，红榴花正妍，净境聊莞尔，妙兴真悠然。偈言溢四方，经卷馀五千。长廊含清风，古潭摇苍天。幅巾既萧散，青鞋亦轻便。登临自晨曦，谈笑穷暮烟。衡宇开卷坐，僧房借榻眠。却忆苏州语，喧静两皆禅。\n"}
{"title": "评书绝句十八首 其一", "industry": "当代", "author": "余菊庵", "content": "\n浓墨华腴孕刚健，诸城风格古来无。世间不少摹公字，袭貌应防哂墨猪。\n"}
{"title": "华阳山和查教授 其一", "industry": "宋代", "author": "徐积", "content": "\n冲断浮云截断霞，满天矛戟竞槎牙。日来洞口回龙驭，月倚风前开桂花。暮雨势连巫峡远，春泉流过楚江赊。物灵地怪非凡境，凤子鸾雏各一家。\n"}
{"title": "晚出", "industry": "宋代", "author": "孔平仲", "content": "\n空城鸟欲栖，渐夕收炎暑。槐叶绿生风，椿花落如雨。出门何所适，有口不敢语。披豁向青天，望销云一缕。\n"}
{"title": "铜雀台", "industry": "明代", "author": "何吾驺", "content": "\n生欲吞吴蜀，至死恋铜台。伯气销红粉，陵门长绿苔。凭谁看歌舞，侑食重徘徊。策马漳河上，英雄事已灰。\n"}
{"title": "句", "industry": "宋代", "author": "秦桧", "content": "\n若得水田三百亩，这番不做猴孙王。\n"}
{"title": "登忠勤楼听久孚贺架阁弹琴", "industry": "明代", "author": "汪广洋", "content": "\n画栋栖朝霞，层檐宿秋雾。振衣坐前楹，援琴写中素。幽泉鸣涧深，落花荡春莫。油然闻至音，令人起遐慕。\n"}
{"title": "太常引", "industry": "宋代", "author": "韩玉", "content": "\n东城归路水云间。几曾放、梦魂闲。何日整归鞍。又人对、西风凭栏。\n\n温柔情性，系怀伤感，欲诉诉应难。愁聚两眉端。又叠起、千山万山。\n"}
{"title": "赠艾校尉", "industry": "宋代", "author": "陈杰", "content": "\n相逢莫说乱离苦，江北江南皆战场。何限忠肝膏草野，几多徒手化侯王。方当羽檄驰千里，信有缨冠卫一乡。事已论功殊未已，何如相贺返屠羊。\n"}
{"title": "江干即事 其二", "industry": "清代", "author": "方士鼐", "content": "\n曈蠓宝镜照长江，十丈红光射绿艭。昨夜芦花飞片片，故将玉雪打篷窗。\n"}
{"title": "绕池游 唐圭璋自蜀寄题双树居词，依韵酬之", "industry": "清代", "author": "杨玉衔", "content": "\n渺繁华梦，回首蛮荒投老。春渐暮、伤心花事了。云乡水国，只有相依鱼鸟。吟壶天小。到门峰绕。水仙琴操。聊学孙登长啸。黄龙事。惆怅鱼鸿杳。题门烟晓。飞到阳春高调。千里明月，屋梁落照。\n"}
{"title": "有感", "industry": "元代", "author": "王冕", "content": "\n江南古客无寸田，半尺破研输租钱。好山好水难夤缘，荃房日薄蒙荒烟。囊中蝌蚪二百年，大经大法垂幽玄。他人不知我自怜，落花春暮啼杜鹃。杜鹃啼苦山竹裂，锦官宫殿烟霏灭。人间百鸟无处栖，青蝇贝锦成行列。北望茫茫莎草黄，葱河五月天雨霜。岐阳不见真凤凰，山鸡野鹜争文章。江南古客苦无计，却向水中搴薜荔。沙鸥梦老苹雨残，湿云不动天如醉。回观蓬莱十二楼，我曾读书楼上头。楼前平碧千顷秋，白露暗洗芙蓉愁。岁寒归来有谁在？青松是兄梅是弟。山中巢许不可寻，却对老嵇食石髓。\n"}
{"title": "饮秦淮酒家", "industry": "近代", "author": "洪为藩", "content": "\n小醉秦淮忆六朝，弯弯月子上红桥。闲愁恰似堤边柳，抽罢长条更短条。\n"}
{"title": "宗礼欲往桂州苦雨因以戏赠", "industry": "唐代", "author": "吕温", "content": "\n农人辛苦绿苗齐，正爱梅天水满堤。知汝使车行意速，但令骢马著鄣泥。\n"}
{"title": "水调歌头 缑山夜歌", "industry": "元代", "author": "元好问", "content": "\n石坛洗秋露，乔木拥苍烟。缑山七月笙鹤，曾此上宾天。为问云间嵩少，老眼无穷今古，夜乐几人传。宇宙一丘土，城郭又千年。一襟风，一片月，酒尊前。王乔为汝轰饮，留看醉时颠。杳杳白云青嶂，荡荡银河碧落，长袖得回旋。举手谢浮世，我是饮中仙。\n"}
{"title": "全阳松，和留守相公韵 其四", "industry": "清代", "author": "钱澄之", "content": "\n此地新经虎豹过，更冲炎暑去如何！烽销喜见栖玄鹤，泉闭嫌曾饮橐驼。侧耳寒涛疑泛海，沾衣空翠笑扪萝。几经劫火阴常在，为荷先朝雨露多。\n"}
{"title": "不忍池晚游诗 其十二", "industry": "清代", "author": "黄遵宪", "content": "\n柳梢斜挂月如丸，照水摇摇颇耐看。欲写真容无此镜，不难捉影捕风难。\n"}
{"title": "减字木兰花（再用前韵）", "industry": "宋代", "author": "姚述尧", "content": "\n霜天奇绝。江上寒英重缀雪。簌簌轻绡。应是司花巧奏刀。\n\n东君清楚。故把疏枝来酒所。出西汉。点点新妆。冷浸冰壶别有香。\n"}
{"title": "杂题九首 其九", "industry": "唐代", "author": "司空图", "content": "\n溪涨渔家近，烟收鸟道高。松花飘可惜，睡里洒离骚。\n"}
{"title": "咏山堂牡丹", "industry": "清代", "author": "李锴", "content": "\n宝栏倦矜春，素景回青芜。金缕错纤葇，水碧承轻拊。玉立初亭亭，□态纷自如。縠云曳春江，窅渺一何疏。湘灵尚皖洁，洛女流丰腴。庄色洗妖淫，芳香烂吹嘘。流光既云暮，孤趣宁自殊。沃若桃李花，先春遂荣敷。\n"}
{"title": "河阴望河朔感寓一首", "industry": "金朝", "author": "宋景萧", "content": "\n南来边报日骎骎，思禹亭高泪满襟。野烧为谁留白草，荒城空自隔疏林。雁声不断天连水，山色无情古又今。离合兴亡只如此，往年争识少陵心。\n"}
{"title": "重阳后一日与宁德诗友游支提山华严寺", "industry": "当代", "author": "吴金水", "content": "\n寺隐支提岁月深，重阳过后又登临。飘潇雨暗杉松影，寥落禽栖殿阁阴。自叹半生诗酒色，谁能一證去来今。斑斓古佛千尊在，犹记当年劫火侵。\n"}
{"title": "次韵肯堂学士冬日红梨花", "industry": "元代", "author": "程钜夫", "content": "\n黄菊卧阶雨，六花舞天风。壁冻室生白，手僵肉作红。秀句忽堕前，光怪侵帘栊。至人宴坐处，元气含冲融。无情及枯株，嫣然为修容。坐令玉华君，来从蕊珠宫。丽妆凝祥云，明眸转惊鸿。岂非散花手，试君情所钟。老我嗜好淡，空诗亦雷同。祗愿酌花时，毋忘比邻翁。\n"}
{"title": "雪翠轩", "industry": "元代", "author": "刘因", "content": "\n西山万古青未了，黛绿鬟云已倾倒。岂知太虚忽生白。恍如长夜今复晓。紫阳仙翁见本根，白波开天馀浩渺。胸中盘曲此高寒，曾梦肝肠倚天表。苍崖飞来天出巧，为护烟岚翠如扫。万缕寒烟吹不举，静秀依依见娟好。此时先生一开轩，平生壁立今玉峭。脚底游尘软更红，黑头扰扰谁为雄？临风回首三太息，安得置此冰壶中。西山秀色千万重，一顾可洗浮云空。遥望飞泉驾远壑，中有一路开双松。人间风日不到处，来访轩中雪翠翁。\n"}
{"title": "太白楼放歌", "industry": "当代", "author": "杨雪窗", "content": "\n此楼摩苍一时起，濑水东流无尽期。客来登危俯城小，暖风迟日两相宜。吾闻谪仙偃蹇避风尘，张颠莫逆恣谭宴。暂凭尊酒洒襟期，千二百年如掣电。落花啼鸟自悠悠，何人笑傲踵风流？壁间墨彩光飞动，但觉此楼重山丘。茶香轻袅动风旆，春深涨绿落天外。武陵樵客惊四筵，粤北雍公冠英概。人生会面等商参，倾耳高贤吐凤吟。几处游尘歌下里，一曲阳春敌万金。自古别离在顷刻，千里风烟隔南北。尔来魂梦莫凭栏，人去山川失颜色。\n"}
{"title": "江上忆严五广休（一本入集外诗）", "industry": "唐代", "author": "李商隐", "content": "\n征南幕下带长刀，梦笔深藏五色毫。\n\n逢著澄江不敢咏，镇西留与谢功曹。\n"}
{"title": "兴宗南园草盛不剪仆过而爱之为诗以赠", "industry": "宋代", "author": "司马光", "content": "\n君家在何许，远与南城邻。车马不甚繁，门前无俗尘。有园废锄治，绕舍皆荆榛。入夏益滋蔓，鬖鬖高没人。岂无旧桃李，芜杂与之均。谓言彼草木，于我奚疏亲。于间置取舍，岂得完天真。不若任其然，同受雨露仁。物性且不违，人心何缁磷。闭户不迎客，箕踞无冠巾。苟忘轩冕心，何异巢居民。\n"}
{"title": "自题望云图", "industry": "清代", "author": "吴绍诗", "content": "\n六十春光弹指过，百年心事半蹉跎。白云亭畔巢痕旧，天水楼边鸿印多。回首惊涛成幻影，仰天旭日曝寒柯。临崖暂倚华峰石，叆叇遥连北海波。\n"}
{"title": "寄长儿韵语 其三", "industry": "明代", "author": "杨士奇", "content": "\n闻说谀言得尔欢，忠言谁肯竭心肝。从今勉受贤人爱，莫把忠言反意看。\n"}
{"title": "秋日园居", "industry": "明代", "author": "施渐", "content": "\n一逢秋日已凄其，却卧园庐有所思。高士游方婚嫁毕，仙翁卖药世人疑。寒蝉断续犹知晚，旅雁浮沉亦后期。流水不将心事远，闲湍空自向东驰。\n"}
{"title": "送陈掌教之闽中", "industry": "明代", "author": "苏仲", "content": "\n杨震香名重，边生午夜闲。铎鸣风教响，应起觐天颜。\n"}
{"title": "经叶县光武庙", "industry": "清代", "author": "郑珍", "content": "\n闰尽真人起，共除旧物归。汉京天再正，高庙日同辉。业忆昆阳肇，军仍小沛微。星辰临虎斗，风雨助龙飞。异代惊雄烈，荒烟认故围。君臣还寝殿，英爽壮斜晖。\n"}
{"title": "挽王自然二首 其二", "industry": "宋代", "author": "王庭圭", "content": "\n衣冠南渡塞螺川，始识蓬莱王自然。舌捲风雷翻海岳，学穷精祲出人天。归来元亮荒三径，老去扬雄有一廛。斗酒只鸡思欲致，无因下马拜新阡。\n"}
{"title": "怀黄太守", "industry": "明代", "author": "吴廷翰", "content": "\n不见高人黄唯夫，眼中豪杰一时无。独称汲黯为奇节，每笑扬雄大腐儒。骨本麒麟千里骏，气横雕鹗九天孤。从今岭海惟高卧，见汝香山入画图。\n"}
{"title": "早发滁阳戏题", "industry": "明代", "author": "程敏政", "content": "\n夜到滁阳只困眠，去时才及五更天。匆匆谕德人应笑，何不来尝庶子泉。\n"}
{"title": "菩萨蛮（十一之九）", "industry": "宋代", "author": "贺铸", "content": "\n芭蕉衬雨秋声动。罗窗恼破鸳鸯梦。愁倚□帘栊。灯花落地红。\n\n枕横衾浪拥。好夜无人共。莫道粉墙东。蓬山千万里。\n"}
{"title": "贤府主祷雪而应喜极有诗", "industry": "宋代", "author": "章甫", "content": "\n湖海双鱼久不传，幽人门巷转萧然。寒威直与酒为地，雪片忽共梅争妍。自拨小炉犹有火，拟留佳客苦无钱。金篦刮眼何时得，咫尺春风欲换年。\n"}
{"title": "宫词一百七首 其二十六", "industry": "明代", "author": "宁献王", "content": "\n屈指颦眉叹岁华，总将心事付琵琶。不堪弹到关心处，蝴蝶双飞上鬓花。\n"}
{"title": "勉子从学肆业", "industry": "明代", "author": "张秉壬", "content": "\n函丈亲宜炙，江水一箧轻。是谁无别恨，欲汝达时名。文用三冬足，才须七步成。阿符宜勉力，韩愈鬓星星。\n"}
{"title": "立春枕上", "industry": "宋代", "author": "范成大", "content": "\n择蔬翻饼闹残更，儿女喧喧短梦惊。想得春风连夜到，东禅粥鼓忽分明。\n"}
{"title": "和子思弟韵寿母", "industry": "宋代", "author": "许月卿", "content": "\n劣相谁知此老天，瑶池专遣雪当筵。开花敬上夫人寿，列树无非西子妍。松学妙龄施粉点，鹤迷归路认莲船。水晶世界琼梅阁，肯道人间不是仙。\n"}
{"title": "自誓", "industry": "宋代", "author": "魏行可", "content": "\n万里心驰怀故国，千行泪洒望行宫。孤臣不死忠诚在，为报无忘此犬戎。\n"}
{"title": "雪中会饮李倅钧东轩三绝", "industry": "宋代", "author": "苏辙", "content": "\n雪花如掌角阶除，剧饮时看卧酒壶。半夜琼瑶深没膝，欲归迷路肯留无。\n"}
{"title": "金缕曲 红桥春泛图，为潘补之舍人题。", "industry": "清代", "author": "姚燮", "content": "\n未忍扬州别。放晴湖、八窗六柱，赵家轻鹢。一自紫云淮上去，瘦了蜀冈颜色。似镜里、初眉颦碧。更怪横波鬟影暗，被柳丝、都把楼台幂。烟动处，但闻笛。水荭溅雨香流席。向旗亭、狎莺眠燕，梦犹堪忆。红药年年无恙在，莫怨青青荠麦。总付与、东风狼藉。且上平山高置酒，任疏钟、打起春城夕。残照外，大江白。\n"}
{"title": "过豫章", "industry": "元代", "author": "伯颜（子中）", "content": "\n舣棹沧洲外，行行入故城。楼台空旧迹，门巷半新名。盛学谁从说，明身只自惊。惟看徐孺子，千古有馀清。\n"}
{"title": "送友人之扬州（一作游淮南）", "industry": "唐代", "author": "李频", "content": "\n一别长安后，晨征便信鸡。河声入峡急，地势出关低。\n\n绿树丛垓下，青芜阔楚西。路长知不恶，随处得诗题。\n"}
{"title": "西江月 其二", "industry": "宋代", "author": "晁端礼", "content": "\n洛浦神仙流品，姑山冰雪肌肤。谁家池馆雨晴初。肠断风标白鹭。国艳枉教无语，玉颜不待施朱。采菱人散夜蟾孤。冷落西溪风露。\n"}
{"title": "秋夜忆外壬戌 其一", "industry": "近代", "author": "萧碧梧", "content": "\n泪眼看云又入秋，别情离绪上心头。思君夜夜君知否，挑尽残更数尽筹。\n"}
{"title": "二月二十四日至魏塘七首", "industry": "宋代", "author": "张嵲", "content": "\n青叶生林啼鸟新，出门逢水不逢人。杨花满地披重茧，不信人间有暮春。\n"}
{"title": "浣溪沙", "industry": "宋代", "author": "石孝友", "content": "\n几曲屏山数幅波。雁声斜带夕阳过。卸帆聊醉菊花坡。\n\n旅枕梦魂归路远，秋江风紧夜寒多。薄情还解忆人么。\n"}
{"title": "题杨诚斋南海集二首 其一", "industry": "宋代", "author": "袁说友", "content": "\n君侯大雅姿，万态归物色。商略南海句，以心不以迹。试吐胸中奇，如臂指运力。今推王扬贤，童子漫雕刻。\n"}
{"title": "武侯祠", "industry": "清代", "author": "任兰枝", "content": "\n丞相祠堂沔阳浒，桧柏森森铁干古。行人指点定军山，月黑天阴闻战鼓。三分炎祚鼎终存，万马中原气已吞。五丈原头将星落，此间终古藏忠魂。泱漭寒流向东去，霜郊豁见平芜路。南通剑阁北褒斜，想见当年运筹处。我来下马拜荒丘，三代而还第一流。绵竹战馀瞻尚死，一门忠烈壮千秋。\n"}
{"title": "读西史有感三十七首 其六", "industry": "近代", "author": "连横", "content": "\n天堂非远任登探，魔界闻风舍退三。试看摩西亲冒险，眼前乐土即迦南。\n"}
{"title": "题李月海卷 其二", "industry": "元代", "author": "卢琦", "content": "\n翁居瑞岩阴，披云结精庐。夜玩海底月，澹然心与俱。海水天地宽，明月何处无。丹成跨黄鹤，一举凌太虚。\n"}
{"title": "礼疏山塔 其二", "industry": "宋代", "author": "释惟一", "content": "\n江横一练平，山色四时青。水足柴犹富，人多爨不停。无弦犹自韵，有耳几曾听。槁矣齐檐柏，频看涕忽零。\n"}
{"title": "呈甘露印老", "industry": "宋代", "author": "吕本中", "content": "\n水满南河月满床，市楼灯火隔秋江。无人可会庵前事，一夜北风吹破窗。\n"}
{"title": "秋澜村三首 其一", "industry": "清代", "author": "弘历", "content": "\n筑舍才几楹，买地刚数亩。度里一由旬，回銮当路右。村名爱雅宜，秋澜霜降后。潦尽寒潭清，风微玉波浏。生香馀野田，澹霭带疏柳。度桥即得门，憩宇聊开牖。雕峻古所戒，茅茨今何有。\n"}
{"title": "寄胡大声京兆", "industry": "明代", "author": "吴琏", "content": "\n北府春风暖，南园午簟凉。行藏随所寓，独恨天茫茫。\n"}
{"title": "子产告范宣子轻币", "industry": "先秦", "author": "左丘明", "content": "\n　　范宣子为政，诸侯之币重，郑人病之。\n　　二月，郑伯如晋。子产寓书于子西，以告宣子，曰：“子为晋国，四邻诸侯，不闻令德而闻重币。侨也惑之。侨闻君子长国家者，非无贿之患，而无令名之难，夫诸侯之贿，聚于公室，则诸侯贰；若吾子赖之，则晋国贰。诸侯贰则晋国坏，晋国贰则子之家坏。何没没也？将焉用贿？\n　　夫令名，德之舆也。德，国家之基也。有基无坏，无亦是务乎？有德则乐，乐则能久。诗云：‘乐只君子，邦家之基。’有令德也夫！‘上帝临女，无贰尔心。’有令名也夫！恕思以明德，则令名载而行之，是以远至迩安。毋宁使人谓子，子实生我，而谓子浚我以生乎？象有齿以焚其身，贿也。”\n　　宣子说，乃轻币。\n"}
{"title": "忆故园丛竹", "industry": "元代", "author": "蓝智", "content": "\n旧栽丛竹荫衡门，想见春风长子孙。书阁无人裁蠹简，清池科斗共黄昏。\n"}
{"title": "花前叹", "industry": "唐代", "author": "白居易", "content": "\n前岁花前五十二，今年花前五十五。岁课年功头发知，\n\n从霜成雪君看取。几人得老莫自嫌，樊李吴韦尽成土。\n\n南州桃李北州梅，且喜年年作花主。花前置酒谁相劝，\n\n容坐唱歌满起舞。欲散重拈花细看，争知明日无风雨。\n"}
{"title": "早起", "industry": "宋代", "author": "施枢", "content": "\n檐前鸣玉响丁东，清梦初回鹤帐中。早起井梧飘一叶，方知昨夜是秋风。\n"}
{"title": "新秋", "industry": "唐代", "author": "元稹", "content": "\n旦暮已凄凉，离人远思忙。夏衣临晓薄，秋影入檐长。\n\n前事风随扇，归心燕在梁。殷勤寄牛女，河汉正相望。\n"}
{"title": "庆元改元浦城桑田大稔余按视次告父老", "industry": "宋代", "author": "曾丰", "content": "\n农桑初轸素餐忧，幸尔天然大有秋。壮穗凝镰黄䆉稏，柔丝滑杼白绸缪。黎明妇女放鸡犬，薄暮儿童归马牛。饱煖自聊无背本，轻肥相尚莫如流。\n"}
{"title": "七鲲身行", "industry": "清代", "author": "卓肇昌", "content": "\n台疆一线天，南北相对峙。安平障东流，咽喉称鹿耳。爰有七鲲身，固此邦之址。鼓山发其源，势与昆崙比。腾跃海东西，断续自逶迤。鳌首戴山峥，鲸背负天咫。排琲走金盘，影射北斗里。左旋右抱如画图，寒树依微映闉阇。鲲身晚照清如洗，风远飞帆细欲无。嘘气微号鼓鬐鬣，远控万里城之隅。熬素螺壳散成雪，点缀骊龙累累珠。有时鲲怒走沙石，羊角扶摇抟鹏翮。喧豗嘘烟红珊擎，比目鲽翻银涛白。下有蜃蚌争变化，喷沬腾掀几千尺。斯须浪静氛气收，空中隐现十二楼。云水青冥浮七岛，三壶萦带净于秋。阴火荧荧海人市，逐蜻尚有拟来游。古坞閒花明灭树，独茧欲下月鳌钩。挠歌唱罢人何处，残霞空锁数峰头。\n"}
{"title": "过故洛城", "industry": "唐代", "author": "钱起", "content": "\n故城门外春日斜，故城门里无人家。\n\n市朝欲认不知处，漠漠野田空草花。\n"}
{"title": "挽同年李检讨成甫四首 其四", "industry": "明代", "author": "袁宗道", "content": "\n泉路飘零久，人间惆怅深。有儿非滴骨，觅鬼不灰心。虫鼠知谁胜，鸺鹠可寄音。无生君所学，忍苦莫悲吟。\n"}
{"title": "浪淘沙", "industry": "清代", "author": "张珊英", "content": "\n无事凭阑干。玉笛声闲。软红零落暗香残。不道春风馀几日，花已阑珊。砌下落梅寒。怎忍频看。清池春水碧潺潺。一片随波何处去，能否重还。\n"}
{"title": "高斋", "industry": "清代", "author": "郑珍", "content": "\n高斋开户牖，佳日得晴暄。风定瓶花落，云来砚气昏。牧牛溪上路，迎虎社边村。坐领山林趣，潜夫欲著论。\n"}
{"title": "次韵杨廉夫冶春口号八首 其六", "industry": "元代", "author": "顾盟", "content": "\n玉壶春酒碧于海，客至纵饮宁伤廉。已无俗事恼真趣，只有清香散宝奁。\n"}
{"title": "过伍子胥庙", "industry": "宋代", "author": "王令", "content": "\n西风骚客倦游吴，吊古心怀此暂舒。鬼籙久应除佞嚭，民思今果庙神胥。虽然邪正皆归死，奈有忠谗各异书。回首旧江江水在，怒涛犹是不平初。\n"}
{"title": "长沙留别", "industry": "宋代", "author": "黄庭坚", "content": "\n折脚铛中同淡粥，曲腰桑下把离杯。知君不是南迁客，魑魅无情须早回。\n"}
{"title": "春兴诗卷次韵四首 其一", "industry": "明代", "author": "欧阳建", "content": "\n风光此夜与谁同，剔尽银灯照眼红。之子莫辞玄石醉，酒钱已付隔邻翁。\n"}
{"title": "山阁", "industry": "明代", "author": "李梦阳", "content": "\n凭阑橘树浑铺地，阁背青山前对楼。既来谁耐檐泉聒，卸却长槽莫放流。\n"}
{"title": "观修道路有作", "industry": "明代", "author": "陈繗", "content": "\n裂石崩山急急忙，县官脩路筑桥梁。一朝直起千人众，两道横开四丈长。坑坎几时填得满，田园到处被侵伤。驰车骤马平平过，谁敢崎岖怨路旁。\n"}
{"title": "送唐觐", "industry": "宋代", "author": "苏辙", "content": "\n溪上幽居少四邻，西家幸有著书人。经年食菜谁怜瘦，终日题诗自不贫。身在江湖钓竿地，心驰兰会战车尘。此行便有飞腾处，笑杀年来老病身。〈唐君常欲为陕西官，慨然有功名之志。〉\n"}
{"title": "更漏子·亸吟鞭", "industry": "宋代", "author": "石孝友", "content": "\n亸吟鞭，欹醉帽。行尽关山古道。霜满地，水平田。雁儿声在天。北沙门，南浦岸。望得眼穿肠断。桐树巷，梦云楼。玉儿应也愁。\n"}
{"title": "句", "industry": "宋代", "author": "文同", "content": "\n北客若来休问事，西湖虽好莫吟诗。\n"}
{"title": "归国谣", "industry": "近代", "author": "黄侃", "content": "\n思故国。万里沧溟归不得。秋来仍作天涯客。高楼此夜空相忆。一声笛。满城但见秋烟碧。\n"}
{"title": "山翁答无分之句", "industry": "宋代", "author": "徐积", "content": "\n身边外物虽无语，事到中心自有分。莫道山翁头似雪，心如剑戟气如云。\n"}
{"title": "春光好·心下事", "industry": "宋代", "author": "曾觌", "content": "\n心下事，不思量。自难忘。花底梦回春漠漠，恨偏长。闲日多少韶光。雕阑静、芳草池塘。风急落红留不住，又斜阳。\n"}
{"title": "渔 其一", "industry": "清代", "author": "李天季", "content": "\n叹乃空濛际，生涯在水涯。乾坤孤棹影，风月五湖家。网挂寒江绿，樯欹落日斜。夜来间梦稳，野泊伴芦花。\n"}
{"title": "经略待制赵侍郎挽词", "industry": "宋代", "author": "周必大", "content": "\n仙系根蟠李，王孙种自龙。暮年都督府，早日大司农。密印加三品，朝冠挂四松。清晖遗迹在，山水为谁容。\n"}
{"title": "题尹惟晓芙蓉翠羽图", "industry": "宋代", "author": "戴复古", "content": "\n何人妙笔起秋风，吹破枝头烂漫红。翠羽飞来又飞去，一心只在蓼花丛。\n"}
{"title": "再送远游明府二绝 其二", "industry": "明代", "author": "胡应麟", "content": "\n千秋重睹豫章材，五夜狂歌雪色来。莫向斗牛占紫气，雌雄龙剑合燕台。\n"}
{"title": "旅怀", "industry": "唐代", "author": "黄滔", "content": "\n未吃金丹看十洲，乃将身世作仇雠。羁游数地值兵乱，\n\n宿在孤城闻雨秋。东越云山却思隐，西秦霜霰苦频留。\n\n他人折尽月中桂，惆怅当年江上鸥。\n"}
{"title": "孙莘老求墨妙亭诗", "industry": "宋代", "author": "苏轼", "content": "\n兰亭茧纸入昭陵，世间遗迹犹龙腾。颜公变法出新意，细筋入骨如秋鹰。徐家父子亦秀绝，字外出力中藏棱。峄山传刻典刑在，千载笔法留阳冰。杜陵评书贵瘦硬，此论未公吾不凭。短长肥瘦各有态，玉环飞燕谁敢憎。吴兴太守真好古，购买断缺挥缣缯。龟趺入座螭隐壁，空斋昼静闻登登。奇踪散出走吴越，胜事传说夸友朋。书来讫诗要自写，为把栗尾书溪藤。后来视今犹视昔，过眼百年如风灯。他年刘郎忆贺监，还道同时须服膺。\n"}
{"title": "春日五首", "industry": "宋代", "author": "秦观", "content": "\n金屋旧题烦乙子，蜜脾新采赖蜂臣。蜻蜓蛱蝶无情思，随例颠忙过一春。\n"}
{"title": "临轩寓目", "industry": "清代", "author": "胤禛", "content": "\n绮窗罢抚紫琼琴，香烬金炉鹤梦沉。多事草偏名醒醉，可人花解结同心。风翻曲沼千层碧，云过重檐一霎阴。栏外有情双蛱蝶，翩翩飞入海棠深。\n"}
{"title": "除夜雪", "industry": "宋代", "author": "梅尧臣", "content": "\n击鼓人驱鬼，漫天雪送寒。腊从今日尽，花作旧年看。著树多还堕，随风积更乾。明朝预王会，畏湿两梁冠。\n"}
{"title": "晚菊", "industry": "唐代", "author": "韩愈", "content": "\n少年饮酒时，踊跃见菊花。今来不复饮，每见恒咨嗟。\n\n伫立摘满手，行行把归家。此时无与语，弃置奈悲何。\n"}
{"title": "送莫别驾之袁州", "industry": "明代", "author": "韩雍", "content": "\n握手离亭酒漫倾，送君南去佐专城。帆开浙水孤舟远，路指宜阳别驾轻。素有清名如白璧，岂无惠政及苍生。西江父老如相问，衰朽江湖亦有情。\n"}
{"title": "朝中措", "industry": "近代", "author": "袁荣法", "content": "\n菰蒲争岸雨初收。秋满水滩头。风蓼红捎痴蝶，波萍缘引閒鸥。冥然怀想，入山芒屩，出世扁舟。浑是不禁牢落，那堪身在层楼。\n"}
{"title": "咏白丁香花", "industry": "清代", "author": "陈至言", "content": "\n几树瑶花小院东，分明素女傍帘栊。冷垂串串玲珑雪，香送丝丝䍡Λ风。稳称轻奁匀粉后，细添薄鬓洗妆中。最怜千结朝来坼，十二阑干玉一丛。\n"}
{"title": "论诗三十首·其九", "industry": "金朝", "author": "元好问", "content": "\n斗靡夸多费览观，陆文犹恨冗于潘。心声只要传心了，布谷澜翻可是难。\n"}
{"title": "秋日次前辈新年韵", "industry": "宋代", "author": "陆游", "content": "\n残年垂九十，云鬓不胜繁。卖屦籴炊米，典衣租废园。山深云满屋，夜静月当门。邻曲时相过，扶行赖稚孙。\n"}
{"title": "塞上曲二首·二年边戍绝", "industry": "唐代", "author": "高骈", "content": "\n二年边戍绝烟尘，一曲河湾万恨新。从此凤林关外事，不知谁是苦心人。陇上征夫陇下魂，死生同恨汉将军。不知万里沙场苦，空举平安火入云。\n"}
{"title": "调笑（清友梅）", "industry": "宋代", "author": "曾慥", "content": "\n清友。君芳右。万缟纷披兹独秀。天寒月薄黄昏后。缟袂亭亭招手。故山千树连云岫。借问如今安否。\n"}
{"title": "和明道人宿山寺", "industry": "唐代", "author": "徐铉", "content": "\n闻道经行处，山前与水阳。磬声深小院，灯影迥高房。\n\n落宿依楼角，归云拥殿廊。羡师闲未得，早起逐班行。\n"}
{"title": "夜泊青蒲村", "industry": "元代", "author": "成廷圭", "content": "\n黄叶飘飖秋满天，数家茅屋更翛然。村中老人不识字，溪上小儿能驾船。荠菜登盘甘似蜜，芦花纫被煖如棉。此中长得无宵警，春雨扶犁学种田。\n"}
{"title": "望云亭", "industry": "明代", "author": "胡奎", "content": "\n朝望云在东，夕望云在西。如何母与子，各在天一涯。关中去家数千里，梦绕西湖一杯水。回看天际白云飞，片片尽从东海起。云近尚可望，云远思转深。关山夜月三年笛，萱草春晖一寸心。剑阁萦回接云栈，太白峨眉青在眼。安得尔云化为五色衣，朝朝暮暮当庭闱。朝朝暮暮当庭闱，不劳望云怀远归。\n"}
{"title": "同年杨谨仲教授以诗庆予得郡次韵二首 其二", "industry": "宋代", "author": "周必大", "content": "\n才气峥嵘早断鳌，诗豪不独酒中豪。其谁代匠频伤斲，之子良庖却善刀。莫叹广文官独冷，绝胜州郡职徒劳。泮宫方采僖侯藻，高士休寻仲蔚蒿。\n"}
{"title": "老人生朝为寿", "industry": "宋代", "author": "洪咨夔", "content": "\n迎侍京华又见春，天时人事一番新。丙申儿遇丙申岁，己卯爷逢己卯辰。本分法门行得熟，长生样子学来真。斑衣奉酒多为寿，满眼光风正可人。\n"}
{"title": "斗潭八景 其一 圩上观澜", "industry": "明代", "author": "湛若水", "content": "\n我本望洋客，观澜得小圩。源头云锁断，山下看何如。\n"}
{"title": "如梦令 即事", "industry": "当代", "author": "袁思古", "content": "\n槽滴酒声红雨。客醉落花无主。春老不胜情，况是莺啼燕语。麾麈。麾麈。如此风流谁予。\n"}
{"title": "咏古 其十六", "industry": "明代", "author": "李攀龙", "content": "\n中春阳和起，嘉观临四方。刻石颂功德，从臣纪攸长。上以献泰成，下威六暴彊。郡县乃作始，经纬不踰行。荐号立大义，昭设咸有章。濯俗谅已美，刑名非恒常。鞭箠出顽夫，二世寻灭亡。\n"}
{"title": "览照吟", "industry": "宋代", "author": "邵雍", "content": "\n凌晨览照见皤然，自喜皤然一叟仙。慷慨敢开天下口，分明高道世间言。虽然天下本无事，不那世间长有贤。自问此身何所用，此身唯称老林泉。\n"}
{"title": "与独孤穆冥会诗 其四 穆讽县主就礼", "industry": "唐代", "author": "临淄县主", "content": "\n今闺久无主，罗袂坐生尘。愿作吹箫伴，同为骑凤人。\n"}
{"title": "舟过道场山下将往游舟师告以雪涂不可行而止", "industry": "宋代", "author": "周紫芝", "content": "\n风蒲饱朝航，霁色急新涨。云山绕平湖，水墨澹屏障。夷犹柂初回，突兀山入望。何妨倾寸眸，便足了千嶂。想像钟磬音，隐约霄汉上。我欲一往游，遐瞻兹可畅。暮雪犹在涂，遗事不得访。人生蜡屐缘，一世能几两。登山追胜游，脚力须少壮。重来定何时，吾策今可杖。老愿复尔违，抚事一惆怅。\n"}
{"title": "渔梁怀古", "industry": "清代", "author": "谢震", "content": "\n四山合沓青巑岏，清溪一线流潺湲。战场中开五千步，蕲王曾此枭凶顽。呜呼靖康之耻胡可舍，大宝窃据侪元奸。禁苑锢闭理亦得，尚恨南内非天山。谁遣女将军，而达孟家蝉。临安城夜缒，瓜步江朝沿。一日三百三日千，江淮义旅浃旬集，铁券迫赐徒尔然。苗刘授首愤已雪，子雩议废宁非颠。古云孝薄厚于慈，今看慈薄孝可知。黄龙痛饮已触忌，建储之请胡为乎。格天阁中片纸出，夜半真堕长城师。清凉居士早知此，驴背青山看湖水。背嵬军散事无成，老卒看花叹晨起。\n"}
{"title": "浣溪沙两解 其二", "industry": "当代", "author": "张文胜", "content": "\n枕上清霜梦里云。相思谩道费精神。春风未识也怜君。应是情怀孤似我，向来哀乐剧于人。为谁欢笑为谁嚬。\n"}
{"title": "横石矶", "industry": "明代", "author": "唐文凤", "content": "\n横石倚渔矶，狂风浪激飞。山头云覆帽，地骨草成衣。城绕江三面，天连水四维。人家柳汀上，沽酒卖鱼肥。\n"}
{"title": "吴镇老干梅", "industry": "清代", "author": "弘历", "content": "\n合卷无须泥宋元，小吴风度宛然存。广平故里新留迹，同异谁能下一言。\n"}
{"title": "送归中丞使新罗", "industry": "唐代", "author": "皇甫冉", "content": "\n诏使殊方远，朝仪旧典行。浮天无尽处，望日计前程。\n\n暂喜孤山出，长愁积水平。野风飘叠鼓，海雨湿危旌。\n\n异俗知文教，通儒有令名。还将大戴礼，方外授诸生。\n"}
{"title": "和宗室凤岐扇诗", "industry": "明代", "author": "黄公辅", "content": "\n梅花正绽腊，柳眼又舒年。乍捧阳春调，恰逢雪月天。珠从赤水得，茧自兰庭悬。披拂祛尘虑，氤氲意独颛。\n"}
{"title": "题《龙氏母霜寒补衣图》", "industry": "现代", "author": "马一浮", "content": "\n季路犹伤负米心，皋鱼长是泣风林。要知慈母生生在，认取鹑衣寸寸针。\n"}
{"title": "寄毕叔文二首", "industry": "宋代", "author": "赵蕃", "content": "\n闷甚长须酒破除，酒能作病又何如。故人欲问春来趣，多病还于酒醆疏。\n"}
{"title": "代牛郎问", "industry": "明代", "author": "黎邦琛", "content": "\n迢迢牛女宿，闻道昨宵分。河落馀星佩，桥空散鹊群。金梭停夜月，玉箸湿重云。得似离人恨，因风遥问君。\n"}
{"title": "杂述八首 其六", "industry": "明代", "author": "王廷陈", "content": "\n清晨谒承明，百官仍依依。回立讯中使，君王何时归。\n"}
{"title": "饶固庵宗颐为詹无庵安泰刊行遗集无庵哲嗣伯慧索题因书五首 其三", "industry": "近代", "author": "程千帆", "content": "\n本与海绡为后进，却疑兰甫是前身。岭南词派今谁继，怅望南天一怆神。\n"}
{"title": "寓中见花为李挥使口号", "industry": "明代", "author": "陈繗", "content": "\n关王庙里一枝花，开遍东风占物华。想见当时英迈处，于今都属李侯家。\n"}
{"title": "杂诗二首 其二", "industry": "元代", "author": "刘因", "content": "\n水绕千山合，云藏数亩荒。初寻香有阵，渐入翠成行。豚阱依危石，牛蹊带小塘。团茅奄如画，可惜是逃亡。\n"}
{"title": "衙署观桃 其四", "industry": "明代", "author": "黄公辅", "content": "\n迟日桃花对柳森，光浮林杪翠连岑。香从风绪飘来远，趣向閒中静里寻。豁眼绛英兼绿叶，怡神高影又疏阴。乡园亦有桃花坞，一处看心两处心。\n"}
{"title": "帝王所居篇", "industry": "南北朝", "author": "张正见", "content": "\n崤函惟帝宅，宛雒壮皇居。紫微临复道，丹水亘通渠。沈沈飞雨殿，蔼蔼承明卢。两宫分概日，双阙并凌虚。休气充青琐，荣光入绮疏。霞明仁寿镜，日照陵云书。鸣鸾背鳷鹊，诏跸幸储胥。长杨飞玉辇，御宿徙金舆。柳叶飘缇骑，槐花影属车。薄暮归平乐，歌钟满玉除。\n"}
{"title": "满江红 秋声", "industry": "当代", "author": "姜书阁", "content": "\n欧阳夜叹，空今古，谁弗兴尽？木簌簌，寒蝉哀咽，西风吹紧。萧萧不出白杨外，声声都在乌鸦吻。嗟年来游子苦征尘，心何忍！思往事，无凭准，寻旧梦，杳如烬。乍天边望见，雁行成阵。不知我生何时了，那堪此气重来困。恨秋风吹去好年华，空悲愤！\n"}
{"title": "暖", "industry": "清代", "author": "弘历", "content": "\n出关飒生凉，塞上疑已霜。崖口昨来入，反觉暖异常。亘岭树多绿，绵谷草未黄。侵晨著絮衣，卓午换祫裳。对时体温肃，随地爱景光。\n"}
{"title": "风入松·寒钟", "industry": "清代", "author": "章钰", "content": "\n沈沈党帐倩谁听。还吼天鲸。一声声把闻根破，风严月悄霜清。不厌故香残烛，替他急鼓疏铃。唤回春梦佛多情。棒喝皆惊。雕盘虎啸相高下，肯为细响铮铮。荡得阴霾渐碎，催教霁旭徐升。\n"}
{"title": "闺思二首", "industry": "明代", "author": "沈一贯", "content": "\n妾自伤心怨月低，黄莺何事亦娇啼。不禁含妒将丸打，定有东风暗向西。\n"}
{"title": "春日韩使君过访", "industry": "明代", "author": "胡应麟", "content": "\n十二楼台拥帝京，一时才子最关情。分符已奏淮阳绩，授简仍追邺下盟。袖拂骊珠江月远，光生龙剑海云平。狂游转忆当年态，万井烟花宿凤城。\n"}
{"title": "《疏勒望云图》题咏四首 其三", "industry": "清代", "author": "彭玉麟", "content": "\n虎头燕项封侯骨，捷奏红旌报建章。痛饮黄龙真快意，帐前生缚谷蠡王。\n"}
{"title": "卜算子·雅淡浅深黄", "industry": "宋代", "author": "张炎", "content": "\n雅淡浅深黄，顾影欹秋雨。\n碧带犹皱笋指痕，不解擎芳醑。\n\n休唱古阳关，如把相思铸。\n却忆铜盘露已干，愁在倾心处。\n"}
{"title": "云州龙门镇韩母刘孝节卷", "industry": "元代", "author": "张翥", "content": "\n韩家门外立双楹，丹染旌书照路明。此媪何如陶母传，诸郎具是董生行。春泉跃鲤饶佳味，晓树啼乌有喜声。孝节从来贫始见，秦台那用筑怀清。\n"}
{"title": "陪祭皇陵有述", "industry": "明代", "author": "湛若水", "content": "\n下马东陵道，北风漫浩浩。举手拂尘翳，超然见穹昊。极目望泱茫，王气郁苍苍。地高逼象纬，彩云浮建章。群后圣以神，穆穆格明禋。虎豹开九关，六龙驭众真。衣冠翕然会，小臣亦骏奔。皇图愿永固，天寿同无垠。\n"}
{"title": "渔家傲 其一 夏日晓起", "industry": "明代", "author": "杨慎", "content": "\n鸡唱未圆天已旭。伯劳杜宇声相续。残月笼花风袅竹。眠未足。千金难买临明宿。叶上露华纷缀玉。青松雨后如膏沐。思爽神清来往独。幽径躅。休教踏破苔钱绿。\n"}
{"title": "徐氏东园观梅", "industry": "明代", "author": "严嵩", "content": "\n东阁开筵雪树春，主情花意共清真。似怜标格初经眼，自识芳香久袭人。鸑鷟故移天上种，珊瑚不受世间尘。习池宾客俱名胜，雅尚从知德有邻。\n"}
{"title": "巡按自漓水南行", "industry": "唐代", "author": "张九龄", "content": "\n理棹虽云远，饮冰宁有惜。况乃佳山川，怡然傲潭石。\n\n奇峰岌前转，茂树隈中积。猿鸟声自呼，风泉气相激。\n\n目因诡容逆，心与清晖涤。纷吾谬执简，行郡将移檄。\n\n即事聊独欢，素怀岂兼适。悠悠咏靡盬，庶以穷日夕。\n"}
{"title": "导引·圣真下武", "industry": "宋代", "author": "佚名", "content": "\n圣真下武，淳烈缉丕隆。绝瑞与天通。封山育谷声名举，仙驭邈轩龙。腾金篆玉显成功。业业承垂鸿。惟皇孝述光前志，保祐福来同。\n"}
{"title": "酬裴如晦", "industry": "宋代", "author": "王安石", "content": "\n二年羁旅越人吟，乞得东南病更侵。殇子未安庄氏义，寿亲还慰鲁侯心。鲜鲜细菊霜前蕊，漠漠疏桐日下阴。浊酒一杯秋满眼，可怜同意不同斟。\n"}
{"title": "九日游陈氏西园即席次镜川杨学士韵 其三", "industry": "明代", "author": "倪岳", "content": "\n穿岩结疏屋，接陇布秋菑。出郭路非远，还家心自迟。最宜春雨后，又近夕阳时。彷佛青溪曲，悠然千里思。\n"}
{"title": "九日思归", "industry": "清代", "author": "李长霞", "content": "\n风雨度重九，萧然生暮愁。散金残菊卧，委翠古槐秋。别信迟来雁，乡心怯倚楼。好将今夜梦，飞越到芦沟。\n"}
{"title": "城东杂诗七首 其二", "industry": "近代", "author": "连横", "content": "\n迎春门外草如烟，累得诗人拜杜鹃。故国已芜王气尽，口碑犹说永和年。\n"}
{"title": "黄新庄行宫作", "industry": "清代", "author": "弘历", "content": "\n京南首顿临王畿，我东曰归心西悲。按程逐日未可骤，难度兹三十六时。良乡塔影横云表，去年由此南巡道。庭树花开花落自不知，依旧弄影绿窗纱窈窕。\n"}
{"title": "送朱奚假赴乡试", "industry": "元代", "author": "危素", "content": "\n孟秋西风起，驾言飏孤舟。羲娥无停驭，行客讵能留。将子饮尊酒，执手山之幽。英英白云飞，靡靡江水流。望望西山陲，道路日已脩。道路日已脩，我怀日悠悠。解帆官步门，振策滕王楼。县知多士中，慷慨陈嘉谋。怀忠许报国，况乃素行修。勉哉励贞操，无为漫离忧。\n"}
{"title": "绍兴以后蜡祭四十二首 后稷位酌献用《穆安》。", "industry": "宋代", "author": "郊庙朝会歌辞", "content": "\n维后之功，配天其大。祀而稷之，万世如在。黄冠野服，骏奔皇皇。自古有年，神其降康。\n"}
{"title": "送盛朝用读书方山", "industry": "明代", "author": "童珮", "content": "\n灵絺华阳并，松杉远世氛。药多前代草，香是隔山云。花气惟春识，书声只鹤闻。传经君独往，弟子候河汾。\n"}
{"title": "挽李仲辅三首", "industry": "宋代", "author": "张元干", "content": "\n画省何心入，轺车随分行。急难频太息，交友旧驰声。素月堕江影，白鸡悲夜鸣。绣衣无复出，部曲把铭旌。\n"}
{"title": "寄侍郎五曙偈", "industry": "宋代", "author": "释警玄", "content": "\n吾年八十五，修因至于此。问我归何处，顶相终难睹。\n"}
{"title": "卢孤女", "industry": "元代", "author": "杨维桢", "content": "\n卢孤女，年十五，官家新条括童女，东家媒娘传巧语。卢家郎，选东床，奈郎自有妇，妾使余不当。早知急婚事如此，悔不官家作驱使。上堂拜姑身未知，下堂失身唯有死。归来抱琴弹高楼，苦调不作离鸾愁。东家聘，西家求，明珠火贝争委投。河可干，石可泐，卢家女节不可勒。生作只影娥，死作独根柏。呜呼丈夫腐节随草莽，阿耳之风齐砥柱。若道钱唐女淫苦，安得有此卢家女！\n"}
{"title": "禁体咏雪", "industry": "宋代", "author": "释文珦", "content": "\n应臈雨连朝，丰年瑞已饶。乱声还蔌蔌，猛势尚瀌瀌。岭峤松增秀，原田麦长臕。穷阎休怨冷，见睍自应消。\n"}
{"title": "泛清波摘遍 海上岁暮，次勌鹤均", "industry": "近代", "author": "卢前", "content": "\n冰花拥草，腊鼓催年，人海半生藏未了。俊游如昨，几点寒灯梦回早。凭谁道。荒桥赌酒，孤馆停歌，偏是近来欢意少。谱入鹍弦，尚觉商声动怀抱。琐窗悄。羁旅纵忘，故家路径，渐迷池沼。挑菜归时，画中燕莺都老。暗情袅。依旧共饰太平，乌衣巷边重到。只怕铜壶漏滴，夜长难晓。\n"}
{"title": "咏史三章 其二", "industry": "近代", "author": "吴世昌", "content": "\n直把杭州作汴州，更谁风雨济同舟。桓灵灭国千年后，还见清流投浊流。\n"}
{"title": "远眺四首 其三", "industry": "近代", "author": "廖慕禹", "content": "\n忧生怀远意千端，席上逢人倾吐难。却道清明花过半，为何料峭尚春寒。\n"}
{"title": "和郑蕉龙无题", "industry": "清代", "author": "曾广钧", "content": "\n定子当筵唱柘枝，殷勤翠袖捧银卮。丁冬漏尽妆初卸，子夜歌残烛乍移。长忆钗光欹凤影，细吟钿约界乌丝。多情为问章台柳，知否萧郎尚有诗。\n"}
{"title": "御苑采茶歌十首", "industry": "宋代", "author": "熊蕃", "content": "\n修贡年年采万株，只今胜雪与初殊。宣和殿里春风好，喜动天颜是玉腴。\n"}
{"title": "寄谢观", "industry": "唐代", "author": "刘得仁", "content": "\n十五年馀苦，今朝始遇君。无惭于白日，不枉别孤云。\n\n得失天难问，称扬鬼亦闻。此恩销镂骨，吟坐叶纷纷。\n"}
{"title": "张宛丘寄衣曲", "industry": "宋代", "author": "艾性夫", "content": "\n衷甲葱河不记春，何须更比小郎身。只消狭剪征衫去，塞雪边风最瘦人。\n"}
{"title": "拟古二十七首 其八", "industry": "明代", "author": "孙承恩", "content": "\n少年不识事，负志殊慨慷。陕小宇宙内，思欲超八荒。举身登日观，纵目临扶桑。两手擎日月，照耀无边方。天道有隐幽，世途有更张。群居惭噏噏，独行愧凉凉。文豹亦雾隐，神龙亦渊藏。蹇予将奈何，聊以永徜徉。\n"}
{"title": "上刘省三爵帅 其二", "industry": "清代", "author": "李振唐", "content": "\n盗弄潢池可若何，羲轮曾返鲁阳戈。修名日懋丹心老，故垒春深白骨多。四海苍生皆衽席，一军赤帜斩蛟鼍。至今薄海安耕凿，柱石勋名已遍歌。\n"}
{"title": "东楼落成二绝", "industry": "宋代", "author": "吴芾", "content": "\n荒郡城楼久已倾，我来聊复为经营。南楼已是增雄观，今日东楼又落成。\n"}
{"title": "鸳鸯湖棹歌　之七十一", "industry": "清代", "author": "朱彝尊", "content": "\n劝郎莫饮黄支犀，劝郎莫听花冠鸡。闻琴桥东海月上，乌夜村边开始乌末啼。\n"}
{"title": "鹧鸪天 其一", "industry": "近代", "author": "吴世昌", "content": "\n尽日春风卷画帘，天涯人老落花天。只因寄骨同寒燕，未可将身比病蝉。多少事，费缠绵。酒边倦绪似中年。如何丝竹摒除尽，尚有心头一缕弦。\n"}
{"title": "和赵瀔阳游罗浮六首 其六 登飞云嵿", "industry": "明代", "author": "庞嵩", "content": "\n四百撑天柱，孤高是此峰。霄中红日绚，崦半白云封。控引沧溟阔，衡分岱岳宗。微茫归路晚，应听定禅钟。\n"}
{"title": "汉将三首", "industry": "宋代", "author": "宋庠", "content": "\n频年随校尉，晚节事轻车。瞻烽数奔命，辞第讵为家。轻赍绝瀚海，间道袭昆邪。双鞬朝负羽，三蟚夜鸣笳。金痍先雨觉，蓬鬓后霜华。如何差六级，遽使抱长嗟。\n"}
{"title": "【双调】水仙子　赠李奴婢", "industry": "元代", "author": "夏庭芝", "content": "\n丽春园先使棘针屯，烟月牌荒将烈焰焚，实心几辞却莺花阵。谁想香车不甚隐，柳花亭进退无门。夫人是夫人分，奴婢是奴婢身，怎做夫人？\n"}
{"title": "送伍天锡", "industry": "明代", "author": "丘浚", "content": "\n天锡棹头歌且吁，拔剑斫地呼乌乌。酒酣兴逸双耳热，仰天举手长卢胡。斯人岂是哙等伍，磊磊落落非凡夫。濠梁五车不足读，取黄配白羞拘拘。长江一泻千万里，云涛变幻时有无。邓林掀天白日动，春风著物枯槁苏。丈夫卓荦有如此，置身合在承明庐。年来一掷金注拙，日光五色成模糊。无人为荐阿房五，举世空仰灵光孤。一朝得系圣贤籍，携经载道之荆湖。渠渠高堂据中席，诜诜英俊趋座隅。钩玄纂要说道义，巍冠大带谈唐虞。名教由来有真乐，功名富贵皆土苴。范金合土无踌躇，不须北望生郁纡。\n"}
{"title": "罗敷媚", "industry": "清代", "author": "张景祁", "content": "\n当年人近天涯远，花是春心。月是秋心。一处相思两处心。而今人远天涯近，焦了香心。断了琴心。两处相思一处心。\n"}
{"title": "西江月", "industry": "清代", "author": "傅熊湘", "content": "\n万树梅花绕屋，千头橘婢当山。一邱一壑任吾閒。休较谁长谁短。蒲扇风堪却暑，糠皮火好消寒。柴门无事日常关。那识人间冷暖。\n"}
{"title": "减字木兰花·今生不悟", "industry": "元代", "author": "侯善渊", "content": "\n今生不悟。指望来生何处去。六道交加。一步铖亡永＊差。君还识破。尘世般般都打过。云水逍遥。稳泛虚舟物外漂。\n"}
{"title": "和李巽伯少卿见怀", "industry": "宋代", "author": "王庭圭", "content": "\n骑鲸仙人本仙胄，不应暴落饥蛟口。长庚却复下人间，岛瘦郊寒皆缩手。篇章迈往无故初，不共曹刘辙俱蹂。此邦虽陋江山雄，异时间出欧阳九。公今诗句满江山，似觉衰容得春酒。笔端猎猎生风雷，胸次煌煌焕星斗。生儿了事正作痴，亦恐痴儿未能了。顷年胡骑猎夷门，兵拿不解谁当剖。大臣荐公来洛阳，舌翻波涛惊朝堂。飞龙借马出建康，丑虏夜走尘沙黄。是时帝坐八绮窗，拟歌风起云飞扬。\n"}
{"title": "和刘俊钦华表鹤", "industry": "明代", "author": "邓雅", "content": "\n辽东城上风凄凄，华表柱头秋月辉。千年白鹤作人语，至今闻者为伤悲。伤悲复伤悲，今古悠悠无尽时。何当服食生羽翼，还从海上寻安期。\n"}
{"title": "效唐杜牧之对酒绝句", "industry": "宋代", "author": "文彦博", "content": "\n醒时忙事醉时闲，随分倾杯也破颜。若使玉楼休酿酒，春风应不到人间。\n"}
{"title": "君禹病疟二月馀余过访不能数语情殊恋恋途中追忆再成二律奉寄 其二", "industry": "明代", "author": "胡应麟", "content": "\n只字风云逐彩毫，双缄雨雪问绨袍。朱颜总为怀人瘦，绿鬓能无课士劳。歌彻四愁神已王，篇成七发兴逾豪。何当一唤枚乘至，万叠吴山望海涛。\n"}
{"title": "奉和送金城公主适西蕃应制", "industry": "唐代", "author": "苏颋", "content": "\n帝女出天津，和戎转罽轮。川经断肠望，地与析支邻。\n\n奏曲风嘶马，衔悲月伴人。旋知偃兵革，长是汉家亲。\n"}
{"title": "满江红", "industry": "宋代", "author": "黄人杰", "content": "\n时帅已拜兴元命\n\n小队旌旗，又催送、元戎领客。政十顷、荷香微度，草烟横碧。杨柳参差新合翠，水天上下俱齐色。傍野桥、容与绕重湖，严城侧。\n\n花作阵，舟为宅。敲羯鼓，鸣羌笛。渐夜凉风进，酒杯无力。遥想汉中鸡肋地，未应万里回金勒。看便随、飞诏下南州，朝京国。\n"}
{"title": "和雪三十韵", "industry": "宋代", "author": "韦骧", "content": "\n密雪连空散，同云盖野繁。朝晖掩羲驭，暮象蔽天垠。皦皦漫长陌，霏霏集短垣。杉松苍翠夺，禽鸟语声吞。病足樵斤敛，寻踪猎骑奔。金茎迷沆瀣，银界变昆崙。光借寒儒牖，威消贵胄门。酤帘表深巷，爨屋露幽村。可响红炉烬，难忘醁酒樽。竹梢低欲折，梅萼重犹存。没谷吟当楚，离江咏去袁。高才题不尽，妙曲写仍翻。旅雁宵飞戢，栖鸡晓舌扪。塞严添玉垒，林迥化琼园。远岸舟藏鹢，高楼瓦匿鸳。秋涛千浪叠，夜甲万军屯。缀若凝酥洁，堆如琢琥蹲。脂车休旅传，锵佩放天阍。不以多为瑞，谁言即也温。神锋剪何利，地轴卷无痕。暗与春工敌，清随朔吹喷。朽株银作叶，圆沼璧为盆。照耀偏宜月，侵陵只有萱。藩篱白羽插，略彴素虬蜿。汀鹭难求侣，城乌不辨昏。流年垂改籥，危坐祗销魂。自视丰和兆，心穷造化元。纷纷沾动植，渺渺助乾坤。屏盭殊强力，滋枯独养原。芸然知矣否，雨露未成恩。\n"}
{"title": "遣闷", "industry": "明代", "author": "王廷陈", "content": "\n病起衰颜聊自媚，春深笑口向谁开。五男不学从渠懒，三径俱荒阻客来。日展琴书娱潦倒，雨抛巾舄渍莓苔。交游物化今余几，倚杖看花首重回。\n"}
{"title": "西湖晚菊", "industry": "金朝", "author": "党怀英", "content": "\n重湖汇城曲，佳菊被水涯。高寒逼素秋，无人自芳菲。鲜飙散幽馥，晴露堕馀滋。蹊荒绿苔合，采采叹后时。古瓶贮清泚，芳樽湔尘霏。远怀渊明贤，独往谁与期。徘徊东篱月，岁晏有馀悲。\n"}
{"title": "念奴娇·那威京城赠筱珍", "industry": "当代", "author": "金问泗", "content": "\n旧都萦梦，正荼蘼散雪，杨花粘树。曩日同曹犹有几，只剩晨星三五。观乐延陵，毁垣子产，晋有行人吕。才难同叹，可能无痛心语。且看碧海青山，艰难复国，尚不遑宁处。最怕天心仍喜祸，变幻浮云今古。雪白千峰，日高中夜，称此烟霞侣。归无他物，算惟有祢衡鼓。\n"}
{"title": "哭罗一峰五首 其一", "industry": "明代", "author": "周瑛", "content": "\n天地不为小，一身无所容。荆榛是何物，往返迷行踪。\n"}
{"title": "浣溪纱 沈在宽集前人句", "industry": "当代", "author": "梁羽生", "content": "\n谁道飘零不可怜，金炉断尽小篆香，人生何处似尊前？见了又休还似梦，坐来虽近远如天，断来能有几回肠？\n"}
{"title": "到北京", "industry": "明代", "author": "王绂", "content": "\n才别南京又北京，客途浑是月馀程。舟车不觉经行远，冠佩重叨扈从荣。广陌遍嘶初到马，上林时听旧啼莺。解装且醉都门酒，自庆馀生际盛明。\n"}
{"title": "和舒伯源梅花韵 其二", "industry": "宋代", "author": "李正民", "content": "\n群芳谁与斗时宜，淡拂铅华不著肌。爱静悄无蜂蝶影，耐寒孤映雪霜时。珑璁喜见银蟾满，零落愁听画角吹。几许妍词传不尽，只誇半树与横枝。\n"}
{"title": "潭上偶咏", "industry": "元代", "author": "张羽", "content": "\n回涧曲如月，泠然绿树根。云山自幽寂，水石共成喧。静观因悟性，耽听欲忘言。何由驻尘驾，迢递一寻源。\n"}
{"title": "送戴石屏归天台", "industry": "宋代", "author": "陈宗道", "content": "\n天台四万八千丈，一根直下寒银浪。青莲老子夜不眠，往往飞魂到其上。诗情不灭流白云，千载重见戴叔伦。莲花峰下赤城洞，芒鞵翻笑山中人。秋风孤篁八九尺，老面百摺赪铜色。田文席上摩吟髭，鹘立苍苔烟雨黑。我家竹屋栖龙冈，夜捣孤月餐寒霜。醉骑白鹿军峰下，一见赠我青瑶珰。南山台前春正好，万壑千涯清梦晓。苍苔石磴抚阑干，往事飞鸿天亦笑。君今东首回牙樯，我亦西去凌苍苍。截江桥南春水急，酒酣不记攀垂杨。军峰江南最高处，我上峰头望君去。归时定入天台山，举首云音一相雇。\n"}
{"title": "春望二之一", "industry": "近代", "author": "林庚白", "content": "\n二水奔流拥此州，旧时瞑色过江舟。壮怀不为伤春尽，胜景还思望远收。惯见人民轻转徙，相依妇孺苦绸缪。委蛇且就三巴道，雾雨山川共一楼。\n"}
{"title": "偈颂二十三首", "industry": "宋代", "author": "释云岫", "content": "\n荡尽是非窠窟，截断葛藤露布。今日放开布袋，不要东去西去。拗折拄杖，向者裹住。碧眼胡僧坐九年，心胆浑如生铁铸。\n"}
{"title": "熙宁口号 其四", "industry": "宋代", "author": "孔平仲", "content": "\n近闻寇盗理戈殳，太府输金入大炉。百鍊刚刀斫西夏，万钧强弩射单于。\n"}
{"title": "春兴次彦桢韵 其一", "industry": "明代", "author": "黎民表", "content": "\n和风助律景堪怜，更有欢声下远天。御宿花光承晓日，琳池月色带春泉。苍龙东驾行阳令，青鸟西来拂曙烟。南国山川劳望幸，五陵佳气自年年。\n"}
{"title": "内乐亭", "industry": "宋代", "author": "韦骧", "content": "\n谁谓兹亭浪得名，寥寥气象副深诚。地饶松竹千年色，天与云山四合清。靖节固尝为傲吏，子真元不势名卿。伊余窃慕恬然乐，肯以纷华战性情。\n"}
{"title": "元日用韵", "industry": "明代", "author": "苏葵", "content": "\n宇宙何人据上流，独能齐物有庄周。太山亦是纤纤羽，瞬息真成万万秋。王质岂知仙奕久，郭郎谁遣戏棚收。世情莫讶年年别，消得屠苏一献酬。\n"}
{"title": "谒姜相祠坟", "industry": "宋代", "author": "邓柞", "content": "\n布衣崛起秉洪钧，料事当年若有神。三尺孤坟封马鬣，一时直道犯龙鳞。从容未见回天力，流落空闻弃海滨。赖有高人秦处士，不妨筑室作居邻。\n"}
{"title": "中秋雨 其一", "industry": "明代", "author": "胡俨", "content": "\n黑云低树影沉沉，银箭金壶漏已深。不见玉盘生夜海，空闻黄叶下秋林。\n"}
{"title": "柏林墙推倒二十年偶感四首 其四", "industry": "当代", "author": "陈仁德", "content": "\n往事前尘敢释怀，秋风秋雨独登台。寰球今日应同祭，不让幽灵卷土来。\n"}
{"title": "乌江阻风", "industry": "清代", "author": "姚鼐", "content": "\n金陵如咫尺，牛首在船窗。棹往弥求速，波来未可降。急风吹白雨，薄暮泊乌江。镫火连樯底，潇潇杂语庞。\n"}
{"title": "东山妓即是苍生", "industry": "当代", "author": "添雪斋", "content": "\n无那春风薄幸些，九原弥散野菌花。天台不见拈花者，异调空香梦自嗟。\n"}
{"title": "次韵奉酬孟能静见贻之什", "industry": "元代", "author": "洪焱祖", "content": "\n公生富贵家，被服同寒俊。一官成一集，诗学源流正。后生竞传诵，心服非猊敬。岂惟言语工，先后典七郡。鸱鸮怀好音，鸿雁托安定。纷华剧相攻，不战以道胜。五十未为老，卧疴谢朝请。世议日以隘，强起宁肯更。忆昨临新安，味同获亲近。一朝惊送别，桀黠共相庆。顷余续州乘，特笔纪善政。岁晏客衢城，因风辱佳咏。清时故将军，吾党大司命。后凋松柏姿，弥烈姜桂性。彼昏冒宠荣，会有暗鬼侦。相期身后名，永与日星映。\n"}
{"title": "题白菜", "industry": "明代", "author": "谢士元", "content": "\n露茎风叶味偏清，咬尽能教百事成。写出一根常寓目，知君忘却五侯鲭。\n"}
{"title": "送黄宰之江陵", "industry": "宋代", "author": "释元肇", "content": "\n滑石桥寒玉万寻，到君游日正春深。诗人今拥油幢坐，曾听孤猿月下吟。\n"}
{"title": "閒居作", "industry": "明代", "author": "薛蕙", "content": "\n拙薄效从宦，孱羸希代耕。终然尘省署，且复返柴荆。出处讵从道，浮湛聊任情。病多甘废弃，技短息逢迎。越海慕康乐，游山怀尚平。何时果林壑，偃仰遂吾生。\n"}
{"title": "和铁厓小临海", "industry": "明代", "author": "张简", "content": "\n扁舟下彭蠡，望见古君山。只道支机石，移来天汉湾。\n"}
{"title": "新月", "industry": "清代", "author": "弘历", "content": "\n原是常年月，新春顿觉新。冰光凝绛渚，钩彩漾天津。楼阁寒无滓，松梅影绝尘。会看三五夜，海上涌圆轮。\n"}
{"title": "贺陈中书除夕郎", "industry": "宋代", "author": "释居简", "content": "\n小舟回棹清苕曲，林下新传拜夕郎。品固自高庸借重，官非因夭始腾芳。人都不到天游处，马尚能寻夜直堂。只尺钧衡住无屋，万间庇士可曾忘。\n"}
{"title": "旅兴 其二十四", "industry": "元代", "author": "刘基", "content": "\n病身如朽木，螬蚁群萃之。生意巳无多，雨露空其滋。晨兴步庭除，足弱几不持。论年未应尔，胡为遽如斯。大块播万形，一躯非我私。暂假终必还，但有速与迟。居易以俟命，圣言岂吾欺。\n"}
{"title": "凄凉犯 八测晚泊", "industry": "清代", "author": "李符", "content": "\n蒲荒菰冷，吴淞路、日沉远浦云黑。今宵最苦，乡城未远，已同行客。江清八测。又从此、签程第一。料冯夷、还应笑我，岁岁挂帆席。忽洒廉纤雨，渐引新愁，起抛吟笔。翠尊纵在，怎能消、此时岑寂。况见灯昏，便想到、鸳楼锦瑟。舣扁舟、漫近戍柝怕听得。\n"}
{"title": "苏幕遮　为潘云赤悼亡", "industry": "明代", "author": "沈谦", "content": "\n篆烟微，花烛烂。月缺花残，咫尺幽明判。綷縩罗裙鬟髻乱。似有如无，风静垂帘蒜。梦无凭，愁不惯。眉妩青颦，谁举梁鸿案。遗挂尘生丝脆断。菡萏鸳鸯，不合愁人看。\n"}
{"title": "移家志感", "industry": "清代", "author": "丁培", "content": "\n社燕移巢不自由，三间老屋指东头。家无童仆呼儿代，室有齑盐慰姑愁。最爱清风宜盛夏，预期明月话中秋。芦帘纸阁寻常事，却笑蜗居未易谋。\n"}
{"title": "题芭蕉二首 其二", "industry": "明代", "author": "张弼", "content": "\n休说高台月与风，芭蕉花发半年红。也能妆点庭中草，都在濂溪意思中。\n"}
{"title": "送曾止善孔庙司乐", "industry": "元代", "author": "黄溍", "content": "\n周官重司乐，典教专成均。如何千载下，实去惟名存。之子负远志，被褐徂冬春。低徊不自衒，保此席上珍。小试特豪末，食禄同庶人。幸与骏奔齿，位卑号仍尊。既殊仕伶官，况及游圣门。金石方在耳，颂声未崩沦。闻风苟有作，薄俗斯还淳。嗟予领胄子，四术空遗文。铿锵尚莫辨，论说将何云。临分用自愧，赠言聊具陈。\n"}
{"title": "送人之高邮教职", "industry": "明代", "author": "曹义", "content": "\n清时振铎远驰声，共说滇南教有成。奏绩才看朝玉阙，承恩又喜向□城。一尊晓日官亭酒，十里东风客路情。文旆悬知明到日，青衿几许远相迎。\n"}
{"title": "漫题三首 其三", "industry": "唐代", "author": "司空图", "content": "\n率怕人言谨，闲宜酒韵高。山林若无虑，名利不难逃。\n"}
{"title": "西江月　咏芙蓉四首 其三 雾中芙蓉", "industry": "明代", "author": "王慎中", "content": "\n欲拟乌纱则淡，将摸翠縠尤深。重重袅袅罩清真。别是一般风韵。远睇其如不的，迫看又恐逢嗔。盈盈脉脉好愁人。秪隔些儿难近。\n"}
{"title": "上庸", "industry": "宋代", "author": "张嵲", "content": "\n天将层嶂限中原，兽状禽心类百蛮。横木架桥来渡水，搴茅茹火去烧山。寻巫问事看龟意，带穗收禾御岁艰。非是投荒魑魅侣，时清犹赖可东还。\n"}
{"title": "送人之荆门", "industry": "明代", "author": "浦源", "content": "\n长江风飏布帆轻，西入荆门感客情。三国已亡遗旧垒，几家犹在住荒城。云边路绕巴山色，树里河流汉水声。若过旗亭多买醉，不须吊古漫题名。\n"}
{"title": "贺新郎·行乐尤宜少", "industry": "宋代", "author": "刘克庄", "content": "\n行乐尤宜少。忆坡公、洞箫听罢，划然长啸。四海共知霜鬓满，莫问近来何妙。也不记、金莲曾照。老没太官糕酒分，把茱萸、便准登高了。齐得丧，等嘻笑。集无韩子潮州表。数当时、南迁者众，北归人少。赤壁玉堂均一梦，此岂蛮烟能夭。与同叔、俱尝知道。谁向进贤冠底说，画出来、不似眉山帽。秋菊盏，献公釂。\n"}
{"title": "和文与可洋川园池三十首 寒芦港", "industry": "宋代", "author": "苏轼", "content": "\n溶溶晴港漾春晖，芦笋生时柳絮飞。还有江南风物否，桃花流水鮆鱼肥。\n"}
{"title": "宗族第一百四十", "industry": "宋代", "author": "文天祥", "content": "\n西江接锦城，山阴一茅宇。宗族忍相遗，乾坤此深阻。\n"}
{"title": "谒汉高庙", "industry": "唐代", "author": "李百药", "content": "\n纂尧灵命启，灭楚馀闰终。飞名膺帝箓，沈迹韫神功。\n\n瑞气朝浮砀，祥符夜告丰。抑扬驾人杰，叱咤掩时雄。\n\n缔构三灵改，经纶五纬同。干戈革宇内，声教尽寰中。\n\n运谢年逾远，魂归道未穷。树碑留故邑，抗殿表祠宫。\n\n沐兰祈泗上，谒帝动深衷。英威肃如在，文物杳成空。\n\n竹皮聚寒径，枌社落霜丛。萧索阴云晚，长川起大风。\n"}
{"title": "回龙阁落成宴坐志喜", "industry": "明代", "author": "湛若水", "content": "\n黄冠归去心能了，还向君王乞鉴湖。无限光风偕众乐，蓬湖花鸟择人无。\n"}
{"title": "病中喜沈子玄仲操兄弟见过 其二", "industry": "明代", "author": "魏学洢", "content": "\n披帷见馀照，疑是明月光。感兹不能眠，揽衣独傍徨。索居思远人，邂逅不得当。从君乞谖草，使我心弥忘。\n"}
{"title": "拟魏太子邺中集诗八首 其八 平原侯植", "industry": "南北朝", "author": "谢灵运", "content": "\n朝游登凤阁，日暮集华沼。倾柯引弱枝，攀条摘蕙草。徙倚穷骋望，目极尽所讨。西顾太行山，北眺邯郸道。平衢修且直，白杨信袅袅。副君命饮宴，欢娱写怀抱。良游匪昼夜，岂云晚与早。众宾悉精妙，清辞洒兰藻。哀音下回鹄，馀哇彻清昊。中山不知醉，饮德方觉饱。愿以黄发期，养生念将老。\n"}
{"title": "风中柳 饮山亭留宿", "industry": "元代", "author": "刘因", "content": "\n我本渔樵，不是白驹空谷。对西山、悠然自足。北窗疏竹。南窗丛菊。爱村居、数间茅屋。风烟草＊，满意一川平绿。问前溪、今朝酒熟。幽禽歌曲。清泉琴筑。欲归来、故人留宿。\n"}
{"title": "奉和守岁应制", "industry": "唐代", "author": "许敬宗", "content": "\n玉琯移玄序，金奏赏彤闱。祥鸾歌里转，春燕舞前归。\n\n寿爵传三礼，灯枝丽九微。运广薰风积，恩深湛露晞。\n\n送寒终此夜，延宴待晨晖。\n"}
{"title": "孟秋夜陪飨太庙值雨礼成趋出门且闭归途水几没膝是夜惟予与谢亚卿同之", "industry": "明代", "author": "王鏊", "content": "\n金门放钥夜朣胧，虎旅当关路仅通。雨脚森森祗对越，镫光闪闪俨歌雍。立殊陛楯人谁代，出后函关客正穷。他日庙廊端委立，泥涂莫忘两人同。\n"}
{"title": "次韵元舆见寄二首 其二", "industry": "宋代", "author": "郭祥正", "content": "\n霜雪萧然满鬓须，平生忧患更无如。强倾浊酒消尘事，每见荒榛忆旧居。倦鸟久摧千里翼，故人频枉数行书。城头高阁何时到，多在三春细雨馀。\n"}
{"title": "留别平南四景 其二 燕石巢云", "industry": "明代", "author": "林淳", "content": "\n石燕何年俯水涯，绿萝深琐暮烟遮。乌衣门巷浑无恙，归去天南别有家。\n"}
{"title": "人日集顾氏桃花馆同集者黎惟敬休承弟顾汝和诸昆季也", "industry": "明代", "author": "文彭", "content": "\n喜逢人日转青阳，燕赏桃花旧草堂。七菜漫随时令设，一杯聊与故人尝。东风早巳回明庶，柳色行将绕建章。但得弟兄常聚首，不妨京国是他乡。\n"}
{"title": "野庵分题 和镇国闻笛", "industry": "宋代", "author": "史浩", "content": "\n碧溪浮月练光寒，一曲风传到枕前。应在南楼尽深处，玉梅飞坠学榆钱。\n"}
{"title": "寄赵子昂", "industry": "宋代", "author": "戴表元", "content": "\n溪上轻云去若飞，花间密石静相依。迟行自爱款段马，杂坐谁嗔短后衣。江海於人元不薄，风流如此欲安归。集贤学士吾兄弟，近日音书亦较稀。\n"}
{"title": "赠越客", "industry": "唐代", "author": "赵嘏", "content": "\n故国波涛隔，明时心久留。献书双阙晚，看月五陵秋。\n\n南棹何当返，长江忆共游。定知钓鱼伴，相望在汀州。\n"}
{"title": "再寄", "industry": "宋代", "author": "洪皓", "content": "\n樽酒遥期共细倾，孙郎假道莫贪程。科名虽已追何仅，隐语尤当继子荆。\n"}
{"title": "和陈和卿四绝 其三", "industry": "宋代", "author": "姚勉", "content": "\n蚤里溪人又馈鱼，未容归兴动莼鲈。祇今更办开蔬供，君若来迟釜恐无。\n"}
{"title": "上巳日王仲宗赵德温见过因招赵仲缜任卿小集", "industry": "宋代", "author": "韩元吉", "content": "\n春事倏已晚，飞花送啼莺。长安三月三，水边尽倾城。缅怀杜陵老，感之见歌行。青鸟忽飞去，素鳞盘水精。往事谁复识，梦绕白玉京。朅来官闽陬，江湖渺余情。嘉节闭门卧，客愁随日生。风光入樽酒，使我嗟独倾。良友慰寂寞，惠然成会并。金枝三雋才，千里未可程。王郎乌衣旧，高论玉尘横。相逢寄觞咏，乐此天气清。不知山阴会，绝唱畴能赓。庭隅有幽花，粲若万玉缨。好风亦知人，微月相与明。萧萧城东路，颇复歌吹声。景物正自佳，天涯意难平。不须恨陈迹，且用催诗成。\n"}
{"title": "清平乐·采芳人杳", "industry": "宋代", "author": "张炎", "content": "\n采芳人杳，顿觉游情少。客里看春多草草，总被诗愁分了。去年燕子天涯，今年燕子谁家？ 三月休听夜雨，如今不是催花。\n"}
{"title": "和孝狗歌", "industry": "宋代", "author": "佚名", "content": "\n慈乌反哺古所称，不闻乳狗能效颦。鹿坡王氏世吉人，乞得乳狗于良邻。良邻家贫并日食，狗母长饥骨柴立。乳狗食竟掉尾归，呕食喂母使母肥。朝餐归呕暮复续，兽类之中颍考叔。纷纷养志多缺如，惭愧四足之韩卢。\n"}
{"title": "泰州人自徐神翁後多以奉道为事即今有周高唐", "industry": "宋代", "author": "晁说之", "content": "\n沉沉方丈与蓬莱，桃李闻从海上开。愁外烟波徒缥缈，梦中乡俗独徘徊。不同下俚蹔时醉，自约高真定命杯。可笑神仙今古异，今言先分古先材。\n"}
{"title": "调笑令·边草", "industry": "唐代", "author": "戴叔伦", "content": "\n边草，边草，边草尽来兵老。山南山北雪晴， 千里万里月明。明月，明月，胡笳一声愁绝。\n"}
{"title": "自题照像", "industry": "清代", "author": "李希圣", "content": "\n奇服秋兰佩早纫，恐妨看镜画麒麟。三年浪迹空皮骨，万事磨人有鬼神。须信马鸣终被斥，岂知龙性本难驯。草玄寂寞吾何敢，惭愧平生郑子真。\n"}
{"title": "南还湘水言怀", "industry": "唐代", "author": "张九龄", "content": "\n拙宦今何有，劳歌念不成。十年乖夙志，一别悔前行。\n\n归去田园老，倘来轩冕轻。江间稻正熟，林里桂初荣。\n\n鱼意思在藻，鹿心怀食苹。时哉苟不达，取乐遂吾情。\n"}
{"title": "颂古一○一首 其十五", "industry": "宋代", "author": "释子淳", "content": "\n古路翛然倚太虚，行玄犹是涉崎岖。不登鸟道虽为妙，点捡将来已触途。\n"}
{"title": "赠燕", "industry": "宋代", "author": "葛起耕", "content": "\n镇日双栖向画梁，有时飞去为谁忙。得泥趁暖添芹垒，掠水因风贴柳塘。语重唤回芳草梦，舞轻时罥落花香。五陵年少伤春恨，书系红拟寄将。\n"}
{"title": "江行无题一百首 其八十五", "industry": "唐代", "author": "钱珝", "content": "\n高浪如银屋，江风一发时。笔端降太白，才大语终奇。\n"}
{"title": "有赠 其九", "industry": "当代", "author": "卢青山", "content": "\n前缘未了何须了，后事难期强且期。期子珍重复珍重，俱到秋风落叶时。\n"}
{"title": "哭方伯谟", "industry": "宋代", "author": "韩淲", "content": "\n平昔意翛然，闲吟肯自贤。贫应闻苦节，学亦得心传。路滑籍溪上，草深云谷前。何时奠鸡酒，为滴到重泉。\n"}
{"title": "蛾眉 其四十三", "industry": "清代", "author": "吴妍因", "content": "\n忘却亲仇订绮交，亚枝何幸倚高梢。无虞黄雀窥螳后，竟向元英寻鹊巢。\n"}
{"title": "书哭皋文诗后", "industry": "清代", "author": "庄宇逵", "content": "\n人寿谁百年，百年一弹指。颜夭而蹠寿，至人不歧视。促算垂千秋，修龄实短晷。哭君复慰君，痛定而悟始。再阅数十霜，官秩可迁累。落落无脂韦，十年或不徒。胸怀不能行，耄期亦徒尔。著书已数尺，可以寿弈祀。闻君易篑时，神明澈秋水。悠然去来间，全归斯已矣。乡闾太息声，士林流涕诔。异口而同情，贤愚竟一轨。令名即寿考，曰终不曰死。秦失有三号，此告茗柯子。\n"}
{"title": "江城子（和吕丞送进士赴省）", "industry": "宋代", "author": "张纲", "content": "\n宝津楼下柳阴重。画桥东。戏鱼龙。闻喜当时，开宴盛仪容。遥想新年寻故事，扶醉帽，夕阳中。\n\n可怜衰鬓飒霜丛。借酡红。遣愁浓。梦入长安，惊起送飞鸿。直下青冥休避路，九万里，看抟风。\n"}
{"title": "一萼红 秋花", "industry": "清代", "author": "戴延介", "content": "\n认疏枝。缀轻红澹白，几朵映斜晖。露洗明妆，霜描冶态，薄暮景色凄迷。看是处、园荒径冷，抱香须、一蝶梦魂痴。瘦影偎烟，芳心逗晚，零落谁知。惆怅西风庭院，便寻幽欹帽，兴减年时。鬓薄羞簪，樽残倦赏，芳华已是嫌迟。问此际、零脂剩粉，系金铃、谁更惜芳菲。只有凉宵蟾月，还照幽姿。\n"}
{"title": "琉球竹枝词 其六", "industry": "清代", "author": "林麟焻", "content": "\n庙门斜映虹桥路，海鸟高巢古柏枝。自是岛夷知向学，三间瓦屋祀宣尼。\n"}
{"title": "喜凉", "industry": "唐代", "author": "韩偓", "content": "\n炉炭烧人百疾生，凤狂龙躁减心情。四山毒瘴乾坤浊，\n\n一簟凉风世界清。楚调忽惊凄玉柱，汉宫应已湿金茎。\n\n豪强顿息蛙唇吻，爽利重新鹘眼睛。稳想海槎朝犯斗，\n\n健思胡马夜翻营。东南亦是中华分，蒸郁相凌太不平。\n"}
{"title": "感事偶书", "industry": "明代", "author": "黄仲昭", "content": "\n壮心一片今犹昔，浮世多岐自町畦。巷伯谩劳伤贝锦，伏波谁与辨文犀。从来山水知音少，何怪雌雄过眼迷。赖有婵娟天际月，夜深还照小窗西。\n"}
{"title": "送人入罗浮 其二", "industry": "明代", "author": "屈大均", "content": "\n祗愁蝴蝶大如箕，食尽山花人不知。红翠纷纷难与守，芳菲又遇艳阳时。\n"}
{"title": "折桂令　金陵", "industry": "明代", "author": "韩邦奇", "content": "\n上高城、叹息金陵。望不尽、万树楸梧，何处是、六代宫庭。陈宋繁华，齐梁文藻，王谢流风，都做了、一场话柄。还落不得，半个虚名。只有那、江汉多情。依旧朝宗，寂寞杀、夜半石头，潮打空城。\n"}
{"title": "浣溪沙 重九因病不出，画登高小景题此", "industry": "清代", "author": "姚华", "content": "\n病里重阳又一年。朝光暮霭画中天。有人似我碧云颠。北地黄花秋较晚，西风红叶墨争妍。乱时鸡犬更谁怜。\n"}
{"title": "武皇南巡旧京歌 其三", "industry": "明代", "author": "顾璘", "content": "\n狂鲸吹雾暗江潭，圣主仁恩似海涵。聊唱大风过泗上，即飞霖雨洗淮南。\n"}
{"title": "郊居晚行呈章令四首", "industry": "宋代", "author": "赵蕃", "content": "\n斜阳渺渺下前陂，牛自安眠儿得嬉。行过中林却回顾，眼边依约有新诗。\n"}
{"title": "望浦烟", "industry": "明代", "author": "李梦阳", "content": "\n客愁何处落，涤涤冬浦烟。日出浦烟歇，客愁还复然。\n"}
{"title": "三至堂", "industry": "宋代", "author": "黄庭坚", "content": "\n杨公父子孙，俱出文昌宫。朱轓与别驾，同最治民功。当年竹马儿，市上白鬓翁。相语府门前，郎君有家风。筑室俯飞鸟，我来岁仲冬。人烟空橘柚，梅蘤破榛丛。延客煮茶药，使君语雍容。畴昔识二父，只今天柱峰。故开堂北门，突兀在眼中。千秋万岁後，野人犹致恭。借问经始谁，开国华阴公。\n"}
{"title": "虎丘和许周翰太守四首 其三", "industry": "明代", "author": "董其昌", "content": "\n孤帆落处即登台，匹练光中首重回。旧苑灵峰摽海涌，东林精舍倚云开。剑痕转恨雄图尽，麈尾谁传祖印来。所以酣歌宜达曙，坐深五马莫相催。\n"}
{"title": "读黎君选中州诸咏作 其一", "industry": "明代", "author": "陈子壮", "content": "\n入市恰同公子辔，游梁初上孝王台。临风不用思贤达，独把新诗次第裁。\n"}
{"title": "和徐侍郎兼呈郑渔仲 其四", "industry": "宋代", "author": "释慧空", "content": "\n惯穿八索九流手，参透男婚女嫁禅。蓦地来寻僧印可，赵州当日见南泉。\n"}
{"title": "破角诗一首效梅宛陵体", "industry": "近代", "author": "程千帆", "content": "\n自我来沙洋，牧牛几五年。所牧六十馀，驯劣互争妍。中有老黄牯，特出居群先。技巧颇精能，德性尤纯全。耕驾夙娴习，勤渠不须鞭。进退合指挥，妇孺从驱牵。素不践蔬圃，亦不犯稻田。虽纵鼻绳头，罔或肆腾骞。慈爱逮儿孙，牴戏任流连。骎骎岁月驶，角裂垂衰颜。因得破角号，服劳尚怡然。似怀尽瘁心，未遑卸仔肩。今年雪降早，北风掀寒天。一病莫能兴，泪下如流泉。斤斧何曾赦，卒葬人腹焉。贡献罄其有，身后继生前。所与者何厚，所取者何谦。爵赏所不及，书史所弗传。迅翁咏甘牛，名言著遗篇。破角诚可师，吾曹当勉旃。\n"}
{"title": "题张通判春江载月图", "industry": "明代", "author": "顾清", "content": "\n月出大江平，仙舟上国行。回帆混天影，发棹动春声。远树光疑湿，虚窗梦与清。知君济川具，聊复试初程。\n"}
{"title": "登栖霞绝顶", "industry": "明代", "author": "梁崇廷", "content": "\n巍巍梵宇半天开，瑞草琼花夹路栽。步屧影随红日去，风铃声自紫霄来。云封藓径迷猿鹤，烟锁萝门冷石苔。满目灵奇看不尽，长江渺渺一帆回。\n"}
{"title": "送海印奭老住东林", "industry": "宋代", "author": "释德洪", "content": "\n湘容岳色中秋后，古寺闲房小寝馀。扫径帚粘新落叶，开窗风掩读残书。吹云又作他山去，种漆何时伴我居。洞上闲名犹在世，未应容易与人除。\n"}
{"title": "偈颂一百四十二首 其九十七", "industry": "宋代", "author": "释广闻", "content": "\n彩仪仙仗五云间，只作先皇旧日看。莫道空馀弓剑在，威风凛凛逼人寒。\n"}
{"title": "清江曲", "industry": "清代", "author": "万邦荣", "content": "\n霜清露白秋水浅，几点寒山翠黛远。斜阳两岸悄无人，芦荻萧萧芙蓉晚。欸乃中流摇桨去，烟波渺渺知何处。沽酒江楼醉初醒，新月已生乌桕树。\n"}
{"title": "宜人杨氏挽词", "industry": "宋代", "author": "楼钥", "content": "\n梦入枌榆社，心游水竹湾。丐归期拜寿，近侍望承颜。一昨闻微恙，宁知竟大还。佳城无路到，夫妇泪俱潸。\n"}
{"title": "沁园春", "industry": "清代", "author": "顾贞立", "content": "\n掠鬓梳鬟，弓鞋宰袖，不惯从来。但经营料理，茶铛茗盏，亲供洒扫，职分当该。还谢天公深有意，便生就粗疏丘壑才。将衰矣，斜阳日影，短景频催。闲身不妨多病，且凭他、废苑荒台。伴香浓琴静，百城南面，青编满架，湘轴成堆。一缕茶烟和芋煮，只数点秋花手自栽。都休也，蝇头蜗角，于我何哉。\n"}
{"title": "和公仪小桃绝句", "industry": "宋代", "author": "王珪", "content": "\n粉闱飘雪对清晨，二月桃花始见春。莫向东风恨开晚，凤城犹有未归人。\n"}
{"title": "书户", "industry": "先秦", "author": "佚名", "content": "\n行必履正，无怀侥倖。\n"}
{"title": "燕山寄弟原启", "industry": "明代", "author": "夏原吉", "content": "\n金陵别我去潇湘，三见春风总断肠。此日燕山重相忆，碧桃又吐小园香。\n"}
{"title": "夜宿山寺", "industry": "元代", "author": "郭天锡", "content": "\n客行暂憩此禅林，路绕溪流石磴阴。山气入舟知夜久，雨声连树觉村深。寒添芋火增多事，风落灯花息妄心。忆与高僧宿灵鹫，月斜松顶一猿吟。\n"}
{"title": "禁烟日怀大兄", "industry": "明代", "author": "陈缉", "content": "\n留春无计愿春迟，花落空山有子规。翡翠栖香来杜若，牵牛引蔓上棠梨。文园多病犹为客，杜老应门亦有儿。田野寒烟不须楚，罢民无食已多时。\n"}
{"title": "菩萨蛮（同仲明饮山隐）", "industry": "宋代", "author": "韩淲", "content": "\n雪云收尽晴风软。小山春浪晴波远。梅片已飞香。海棠红试妆。\n\n人言诗易与。酒盏谁分付。不是没心情。夕阳啼鸟声。\n"}
{"title": "记小圃花果二十首", "industry": "宋代", "author": "刘克庄", "content": "\n老景欢悰少，看花偶出嬉。相随惟一肩，锦伞欲何施。\n"}
{"title": "九月朔过王庄偶读高适闭门无不可何事更登高句漫成三绝 其一", "industry": "明代", "author": "陈仁锡", "content": "\n古人悔归迟，三径随刈藁。有客近家园，芙蓉树树好。\n"}
{"title": "近寺", "industry": "明代", "author": "何景明", "content": "\n梵宇频经处，林深入磬声。悬崖攀葛上，曲涧绕松行。花鸟还春日，楼台即代城。亦知身是妄，从此学无生。\n"}
{"title": "冬日", "industry": "宋代", "author": "王安石", "content": "\n扰扰今非昔，漫漫夜复晨。风沙不贷客，云日欲迷人。散发愁边老，开颜醉後春。转思江海上，一洗白纶巾。\n"}
{"title": "寒食", "industry": "明代", "author": "沈野", "content": "\n惊心芳草上河桥，雨后推窗见柳条。厨下从来烟火少，不知寒食是今朝。\n"}
{"title": "寄怀王秀才", "industry": "明代", "author": "张实居", "content": "\n如君莫叹少知音，万古文章一寸心。贱至侏儒犹有粟，人能澼洸亦多金。魂销别路梅初发，眼看闲窗草渐深。冀水燕山何处是，蘧蘧好向梦中寻。\n"}
{"title": "和子厚弟九日登魏文振亭园七首 其四", "industry": "宋代", "author": "王之道", "content": "\n疏懒常嫌束带劳，年来见客强垂条。不知此病容医否，沥沥真珠出小槽。\n"}
{"title": "青县道中", "industry": "清代", "author": "顾宗泰", "content": "\n峭帆亭外水，故道是交河。细土围高堰，平沙荡素波。寻源通渤澥，别派合滹沱。却忆中山近，何从望翠螺。\n"}
{"title": "送人之汉上", "industry": "宋代", "author": "周弼", "content": "\n木落千山怨别离，自知难驻马行蹄。上书季子穷归路，献赋荀卿老向齐。驿店破旗秋雨细，戍楼残角夕阳低。袖藏秘策君门远，应望中原泣鼓鼙。\n"}
{"title": "破阵子（北湖次唐教授韵）", "industry": "宋代", "author": "张孝忠", "content": "\n占气中涵清淑，徵诗古富篇章。杖屦闲随鱼□乐，怀抱清如湖水凉。何殊吴越乡。风柳春容袅袅，水花水影汪汪。且把清尊浇磊磈，莫为浮名愁肺肠。星星白发长。\n"}
{"title": "吕宣徽挽歌二首", "industry": "宋代", "author": "司马光", "content": "\n奕世台衡贵，盈门拔冕荣。遐方流惠化，殊俗讋威声。宥密资忠力，安平寄老成。遽骑箕尾去，何以慰苍生。\n"}
{"title": "满江红 送慧云四姊南还", "industry": "清代", "author": "赵我佩", "content": "\n杨柳如丝，偏不解、将人绾结。猛听到、阳关一曲，长亭初别。细雨孤帆萦梦远，桃花潭水伤情切。向天涯、把酒送君归，兰桡发。春草碾，征轮捷。春波泛，飞凫没。黯魂销江上，数峰清绝。宝鼎烧残心字篆，红牙拍遍相思阕。愿秋来、旧约准于潮，期休越。\n"}
{"title": "深闭五叠前韵", "industry": "当代", "author": "潘乐乐", "content": "\n岁残深闭户，无地辨夷华。天病轩乘鹤，蚌胎珠泣沙。人言聊洗耳，世味但知茶。剩对虬枝冷，疏疏绽雪花。\n"}
{"title": "西皋以阳春书院诗见寄奉和", "industry": "明代", "author": "朱朴", "content": "\n渺渺清江映白沙，依依残柳带栖雅。襄王暮雨今安在，望帝春魂不到家。圣祖洪恩甘自负，谋臣短策竟谁差。阳春院里秋风起，客散梨园更可嗟。\n"}
{"title": "梁州令 其二 前词既成，随诸客分韵，适得烛字，复用前调，时将去南通", "industry": "清代", "author": "沙元炳", "content": "\n香妙和兰馥。桃逗棱棱新竹。春风作意让花尊，彩轮擎出弥天绿。云霞满地黄泥麓。迟日清游能续。今宵酒醒风熟。忆花自剪疏篷烛。\n"}
{"title": "拜文忠公", "industry": "明代", "author": "王弘诲", "content": "\n超然台后更凌虚，万里投荒意自如。南海风烟消瘴疠，西方公据佩环琚。奇才莫返金莲炬，春梦长酣载酒庐。一代兴亡关出处，伤心当日逐臣书。\n"}
{"title": "饮谪仙楼有怀昔游", "industry": "清代", "author": "莫友芝", "content": "\n相看近郭二里许，不上高楼三岁来。剔碣记曾当砌读，款门惊换对江开。蒲关荡荡空云影，温水迢迢送酒杯。饱罢不堪仍极目，支离飘泊古今哀。\n"}
{"title": "咏尘", "industry": "元代", "author": "贡师泰", "content": "\n春城花露欲生泥，十二街头漫漫飞。落絮游丝共无赖，半粘香汗半罗衣。\n"}
{"title": "颂古十一首", "industry": "宋代", "author": "释智鉴", "content": "\n玄途不涉透离微，道合平常发上机。无影树头春色晓，金鸡啼在不萌枝。\n"}
{"title": "寄新亭、蜀子", "industry": "清代", "author": "李宪噩", "content": "\n五字谁能乐，栖迟鬓欲丝。名教身后出，心薄世间思。淡味疑无趣，寒吟似有悲。未忘将此志，报与故人知。\n"}
{"title": "王将", "industry": "明代", "author": "沈周", "content": "\n江南古来传绮语，江南画船如屋里。将军总卫在江北，百乘高车马千里。五牙富贵地非宜，云海行窝出新理。扬川駊騀十丈莲，飞橹擘空如迸矢。两头箫鼓沸中流，两岸行人看如市。中间纱幕开暑风，左边设图右边史。将军受用通南北，坐泛西湖与杭比。还须笑咏载老夫，收取风流追郭李。\n"}
{"title": "舟中清明有感寄克俭弟", "industry": "明代", "author": "程敏政", "content": "\n兄弟而今一半存，想君愁上鹡鸰原。纸钱麦饭南山路，死别生离两断魂。\n"}
{"title": "马太守庙", "industry": "宋代", "author": "王十朋", "content": "\n会稽疏凿自东都，太守功从禹后无。能使越人怀旧德，至今庙食贺家湖。\n"}
{"title": "兴教寺劝农呈史君", "industry": "宋代", "author": "徐鹿卿", "content": "\n自从豳雅无传后，汉有龚黄宋有罗。夙驾朱轓勤劝相，奉宣黄纸放催科。一犁烟雨郊原晓，千里春风岭峤和。看取便民桥下水，满江浓绿涨恩波。\n"}
{"title": "题张骞乘槎图", "industry": "元代", "author": "陈宜甫", "content": "\n雪涌银涛八月秋，风吹巾袂兴悠悠。坐来蓬岛千年树，稳胜莲花一叶舟。星照横机问织女，月明清渚立牵牛。偶然得石归来后，却厌金章万户侯。\n"}
{"title": "齐天乐 谭仲修山长赠予箧中词，用集中题煮梦庵填词图韵奉题一阕", "industry": "清代", "author": "程颂万", "content": "\n妙鬘天上词人劫，东风酒边吹瘦。赚梦琴心，飘愁笛眼，记曲红红能受。花新月旧。问前辈风流，夜台安否。坠简商量，玉田白石是侬偶。香篝暗笼半牖。只低鬟浅梦，帘外春逗。蝶径孤颦，莺天剩怨，并入回肠如酒。秦黄以后。更偷唱屯田，晓风杨柳。直得销魂，井波随处有。\n"}
{"title": "河满子•游仙", "industry": "清代", "author": "彭孙遹", "content": "\n献罢金蔬玉菜，吹残凤竹龙琴。好趁天风寻旧侣，逍遥碧峤青岑。归自安期海上，怀中一寸仙椹。\n"}
{"title": "早发竹山二首 其二", "industry": "宋代", "author": "张嵲", "content": "\n去水汤汤萦屿转，前山恰恰与云平。仆夫应怪微吟苦，宁识江头送目情。\n"}
{"title": "麦讱轩年兄寿八十庭列十二丈夫子赋贺", "industry": "明代", "author": "郭棐", "content": "\n五羊居近列仙都，君握长生不老符。华发三千金鼎就，庭兰十二锦云铺。图开函谷关中景，酒献蓬山碧玉壶。从此百灵廷上算，又增名入阆风图。\n"}
{"title": "重九十日集安福阁", "industry": "明代", "author": "陈迪祥", "content": "\n晴开高阁敞凌秋，杖策招邀惬胜游。黄菊已深陶令酒，青山重约庾公楼。殊庥神贶堪陈颂，彦会朋来足唱酬。鸡骨无缘共攀陟，双峰天外独凝眸。\n"}
{"title": "九日", "industry": "宋代", "author": "杨冠卿", "content": "\n寒花有余馨，香醪甜胜蜜。红萸尔相宜，饤饾杂梨栗。家家事行乐，似恐更无日。时日岂不佳，人意自难诘。\n"}
{"title": "感事四首丙午冬淮上作", "industry": "宋代", "author": "张元干", "content": "\n国步何多难，天骄据孟津。焦劳唯圣主，游说尽奸臣。再造今谁力，重围忌太频。风吹迁客泪，为洒属车尘。\n"}
{"title": "和高簿送梅 其二", "industry": "宋代", "author": "王志道", "content": "\n多君时送早春葩，不减孤山处士家。留取水窗和月看，夜深疏影正横斜。\n"}
{"title": "南乡子 美人浴", "industry": "明代", "author": "徐石麒", "content": "\n晚鬓卸惊鸦。促办温泉屑木瓜。俯向灯前开绣衵，羞他。一手斜牵小婢遮。春水浸梨花。香雾侵人胜馆娃。自是深闺人不见，棂纱。更有春光漏一些。\n"}
{"title": "觅树栽", "industry": "宋代", "author": "陈傅良", "content": "\n觅得循除数亩园，衰迟无力正乾坤。学为老圃徒幽意，富比封君亦浪言。计日若将栽树木，成阴当待长儿孙。出门怅望春连坞，为向云屯斸一根。\n"}
{"title": "拟伯劳东飞歌二首", "industry": "明代", "author": "皇甫汸", "content": "\n夜乌悲啼朝雉鸣，青琴绛树无限情。谁家临镜总新妆，云鬟刻饰出意长。翠屏锦帐花连理，洞房仙居暗香起。年几二七奉下陈，光彩流盼姿绝伦。春风东来吹落花，绿窗可怜虚岁华。\n"}
{"title": "瑞鹧鸪", "industry": "宋代", "author": "柳永", "content": "\n吴会风流。人烟好，高下水际山头。瑶台绛阙，依约蓬丘。万井千闾富庶，雄压十三州。触处青娥画舸，红粉朱楼。方面委元侯。致讼简时丰，继日欢游。襦温裤暖，已扇民讴。旦暮锋车命驾，重整济川舟。当恁时，沙堤路稳，归去难留。\n"}
{"title": "早春感兴 其二", "industry": "元代", "author": "黄镇成", "content": "\n生际华夷混一年，老从耕凿遇尧天。春和着物皆生意，岂是乾坤雨露偏。\n"}
{"title": "买老马二首 其二", "industry": "明代", "author": "释函可", "content": "\n骊山沙苑总荆榛，暮景翻怜塞草新。梦怯吹笳明月夜，别思啼鸟绿杨津。身羸似学支公病，价贱还因伯乐贫。几载冰霜愁力尽，何时重踏岭头春。\n"}
{"title": "秦中怀古 其五", "industry": "清代", "author": "于式枚", "content": "\n猎猎牙旗出苑墙，十千组练试明光。一鸾未毈灾先伏，九虎凭威势可常。塞北风云朝白帝，关东烽火殉黄皇。银筝呜咽楼头语，可忆金鞭下未央。\n"}
{"title": "满江红", "industry": "宋代", "author": "张孝祥", "content": "\n秋满蘅皋，烟芜外、吴山历历。风乍起、兰舟不住，浪花摇碧。离岸橹声惊渐远，盈襟泪颗凄犹滴。问此情、能有几人知，新相识。\n\n追往事，欢连夕。经旧馆，人非昔。把轻颦浅笑，细思重忆。红叶题诗谁与寄，青楼薄幸空遗迹。但长洲、茂苑草萋萋，愁如织。\n"}
{"title": "宿富春舟中", "industry": "宋代", "author": "王十朋", "content": "\n苦雨冷朱夏，小舟眠富春。馀生今可乐，归作太平人。\n"}
{"title": "临江仙 其七", "industry": "宋代", "author": "晏几道", "content": "\n梦后楼台高锁，酒醒帘幕低垂。去年春恨却来时，落花人独立，微雨燕双飞。记得小蘋初见，两重心字罗衣。琵琶弦上说相思，当时明月在，曾照彩云归。\n"}
{"title": "满江红 燕台怀古", "industry": "清代", "author": "宋琬", "content": "\n易水东流，与西去、荆卿长别。祖帐处、三千宾客，衣冠如雪。督亢图中雷电作，咸阳殿上襟裾绝。恨夫人、匕首竟何为，同顽铁。渐离筑，笙歌咽。博浪铁，车轮折。纵奇功未竟，祖龙褫魄。一死翻令燕国蹙，九原悔与田光诀。叹千年、寒水尚萧萧，虹霓灭。\n"}
{"title": "虎迹", "industry": "唐代", "author": "韦庄", "content": "\n白额频频夜到门，水边踪迹渐成群。\n\n我今避世栖岩穴，岩穴如何又见君。\n"}
{"title": "寒光阁", "industry": "宋代", "author": "朱彦", "content": "\n驾舟掠杭越，小泊清溪门。平生江令尹，邀我溪南园。丹碧气成霞，楼疏何郁盘。江城春事起，腊候已向残。的皪小梅花，暗香媚山樊。冰髯绝可爱，青士联苍官。君家艺兰畹，岁久兰有荪。我生真漫浪，嗜好无一存。尚作山水想，十年劳梦魂。历眼沧洲趣，兹盟那可寒。他年钓竿手，来傍沈郎滩。\n"}
{"title": "失调名", "industry": "宋代", "author": "赵企", "content": "\n闻道南丹风土美。流出溅溅五溪水。威仪尽识汉君臣，衣冠已变□番子。\n\n凯歌还、欢声载路。一曲春风里。不日万年觞，猺人北面朝天子。\n"}
{"title": "虎丘山后访张叔维", "industry": "明代", "author": "王醇", "content": "\n磴杪见山尽，入迷烟构重。非寻独栖客，不度一层峰。春望属闲野，幽心宜远钟。还期投宿夜，月出寺门松。\n"}
{"title": "清晓", "industry": "明代", "author": "释函可", "content": "\n清晓候门立，癯然骨空留。举步衣尘飘，知是儒者流。向我一长揖，未言知有求。曰来自暮春，挟卷逐朋俦。只言秋有花，谁知雪空稠。许织既非素，颜瓢亦足羞。男儿志四方，身口不自谋。日饥犹可支，夜寒风飕飗。击石爇□枝，即此是衾裯。吾道乃终穷，悔不事荒畴。薙发入空门，未审能见收。我闻心惨裂，哽咽语不休。止止勿复道，分钵润枯喉。斯文天未丧，诗书安可雠。\n"}
{"title": "送使山东", "industry": "明代", "author": "顾清", "content": "\n春云拖影拂轺车，南出都门候吏趋。两岁青齐仍苦旱，带将甘雨洗焦枯。\n"}
{"title": "卖花声 风雨惜梅", "industry": "清代", "author": "周季", "content": "\n子鹤妻伊，高士襟期相许。任春来、娇歌艳舞。繁华载路，独占深山坞。王孙有意终非伍。琼琪满树，恨杀无情少女。恣摧残、更加连雨。师雄清梦，历乱寻何处。难触目粘泥籍土。\n"}
{"title": "有所思", "industry": "南北朝", "author": "王筠", "content": "\n丹墀生细草，紫殿纳轻阴。暧暧巫山远，悠悠湘水深。徒歌鹿卢剑，空贻玳瑁簪。望君终不见，屑泪且长吟。\n"}
{"title": "偈颂一百零三首 其六十九", "industry": "宋代", "author": "释月涧", "content": "\n大道平平无壅塞，无端特地设深坑。衲僧若具丈夫志，解向机先掉臂行。\n"}
{"title": "台中语", "industry": "唐代", "author": "佚名", "content": "\n侯知一不伏致仕，张悰自请起复。高筠不肯作孝，\n\n张栖贞情愿遭忧。\n"}
{"title": "汉宫春 铜官山感旧", "industry": "清代", "author": "沈曾植", "content": "\n奇绝云峰，又淮风别雨，蓦地相逢。中庭雨后，若榴别是真红。危楼徙倚，唤吾累、与话愁侬。愁不见、张星天上，高柯郁郁王蒙。飞尽漫天榆荚，自沈郎钱小，莫怨春空。空閒赤龙须下，跌宕陶公。东还海道，付篙师啸咏从容。人閒世、故衣新绽，年年马耳东风。\n"}
{"title": "上巳", "industry": "宋代", "author": "文天祥", "content": "\n昔自长淮树去帆，今从燕蓟眺东南。泥沙一命九分九，风雨六年三月三。地下故人那可作，天涯游子竟何堪。便从饿死伤迟暮，面对西山已发惭。\n"}
{"title": "久雨忽晴", "industry": "清代", "author": "戴亨", "content": "\n经月苦淋涝，瀰漫天地昏。豁然开暮景，相约出衡门。碧水沈云色，青山带雨痕。高飞看野鹤，去去没遥村。\n"}
{"title": "先天易吟三十首", "industry": "宋代", "author": "方回", "content": "\n从来二生四，谁谓二生三。迷路求玄牝，精微未许探。\n"}
{"title": "潇湘雨（满庭芳）", "industry": "宋代", "author": "贺铸", "content": "\n一阕离歌，满尊红泪，解携十里长亭。木兰归棹，犹倚采苹汀。鸦噪黄陵庙掩，因想像、鼓瑟湘灵。渔村远，烟昏雨淡，灯火两三星。\n\n愁听。樯影外，繁声骤点，□□□□。□□□□□，浓睡香屏。入梦难留□□，□□□、□□□□。□窗晓，云容四敛，江上数峰青。\n"}
{"title": "戊子人日寄怀陈南士", "industry": "清代", "author": "宋之绳", "content": "\n人日逢人少，相怜必故人。乱多天未厌，老至岁难新。尘雾荒村合，田庐鬼国邻。与君生计拙，寂寞返吾真。\n"}
{"title": "风柳", "industry": "元代", "author": "张弘范", "content": "\n澹澹池塘近楚宫，绿腰袅娜学盘中。乱摇荒草飞轻白，细搭朱阑拂落红。枝上娇莺啼恰恰，树边舞蝶意悤悤。东君应着吹嘘力，要把春愁一埽空。\n"}
{"title": "山村即目 其一", "industry": "清代", "author": "丘逢甲", "content": "\n轧轧车声水满陂，溪山佳处客行迟。林腰一抹炊烟淡，知是人家饭熟时。\n"}
{"title": "中秘黎公挽词 其二", "industry": "明代", "author": "区大相", "content": "\n晚节慕丹丘，长生事可求。谁言已年梦，竟作岱宗游。海暗千珠色，山空八桂秋。平生知己泪，零落向西州。\n"}
{"title": "纪闻", "industry": "明代", "author": "释函可", "content": "\n闭门镇日雨声潺，忽听流民尽解颜。纵使金鸡连夜发，只愁飞不到云山。\n"}
{"title": "十月二十三中宵起赋杂诗十二章 其九", "industry": "当代", "author": "卢青山", "content": "\n世有千面目，熠熠涵光辉；世有千面具，用以晦真机。鹰眼若可化，鸠岂为人讥。有子惭辨析，故故作瞽迷。辄以笑相对，寻兽以为依。\n"}
{"title": "题白石翁画虞山古桧", "industry": "明代", "author": "张渊", "content": "\n虞山老桧三株青，斗坛半掩招摇星。道人丹成化鹤去，三桧夭矫飞龙形。是谁手植经千载，曾见昭明读书在。几回天上葬神仙，不独人间变桑海。古人今人绕树行，古今人去树长生。乃知劲气合元化，不与凡木争枯荣。长洲老石好异者，百里携杯游树下。浩嗟天下有树此树无，我去此树何人图？三日经营双眼力，满空苍翠移真迹。鹤骨虬筋左纽文，雷裂霜皴古秋色。日暮袖归归不得，满山风雨山灵惜。居然赠与卧云人，长啸寒风生石壁。於乎！石君诗画天下知，此笔尤为天下奇。劝君风雷当掩户，恐化蛟龙擘空去。\n"}
{"title": "失调名", "industry": "宋代", "author": "佚名", "content": "\n春来长是病厌厌。\n"}
{"title": "享庙乐辞十八首 其六 登歌乐", "industry": "隋代", "author": "佚名", "content": "\n太室窅窅，神居宿设。郁鬯惟芬，圭璋惟洁。彝斝应时，龙蒲代用。藉茅无咎，福禄攸降。端感会事，俨思修礼。齐齐勿勿，俄俄济济。\n"}
{"title": "雪霁霜晴独寻山迳菊花犹盛感而赋诗", "industry": "宋代", "author": "王禹偁", "content": "\n狼藉金钱撒野塘，几丛无力卧斜阳。争偷暖律输桃李，独亚寒枝负雪霜。谁惜晚芳同我折，自怜孤艳袭人香。幽怀远慕陶彭泽，且撷残英泛一觞。\n"}
{"title": "感怀 其六", "industry": "清代", "author": "沈光文", "content": "\n往事平生恨，株牵且俟河。触藩谁遣触，磨蝎命先磨。海屿薇原少，天南雁不过。支扉当夜静，霜月影婆娑。\n"}
{"title": "夏享太庙摄事斋宫闻◇寄原甫", "industry": "宋代", "author": "欧阳修", "content": "\n四月田家麦穗稠，桑枝生椹鸟啁啾。凤城绿树知多少，何处飞来黄栗留。\n"}
{"title": "满江红 其三", "industry": "宋代", "author": "赵希蓬", "content": "\n七叶蓂开，正祈巧、穿针时节。织女不骖王母驾，谪生名阅。鹤算七旬书宝箓，鹊桥千丈飞银阙。更玳筵、银烛照红妆，神仙列。歌宛转，莺调舌。番舞袖，风回雪。对寿觞频劝，寿星明洁。今日汉宫千岁药，明年唐殿长生月。问斑衣、戏彩是何人，蓝袍客。\n"}
{"title": "水龙吟", "industry": "元代", "author": "谭处端", "content": "\n本初一点来时，幸然体态淳和好。迤生增爱，缘尘蒙昧，无穷真宝。个个人迷，到如斯尽，逐情生老。把仙胎容易，浮沈苦海，随波浪，成虚耗。速悟轮回返照。把尘心、须当颠倒。烟消火灭，冰凝玉结，长生芝草。默默志论，讨常坚守，自家炉灶。向三千功里，殷勤锻炼，定将来了。\n"}
{"title": "涵虚阁四咏 其二 听泉", "industry": "明代", "author": "孙传庭", "content": "\n众籁溪边寂，泉声枕上通。急来知带雨，远至想随风。宛转危桥下，清凄乱石中。拂琴聊一曲，流水调堪同。\n"}
{"title": "题颐庵胡祭酒先生玉笥白云图卷", "industry": "明代", "author": "夏原吉", "content": "\n颐庵先生古君子，德行文章当世美。晨携玉笥白云图，访我金台官署里。自言先世多遗德，卜居远在金川侧。金川何处最清奇，玉笥岧峣插天极。云收万朵芙蓉青，雨馀百道银潢倾。阴岩月冷玉龙蛰，阳坡春煖金牛耕。萧家峡口尤奇丽，快若飞鹅舞空际。泥江更抱伏虎形，瓦桥重展游蛇势。祖宗体魄此地藏，松楸桑梓森相望。子孙奕奕藉馀荫，读书食禄门庭光。偶因海宇风尘迫，遂向洪都问田宅。缅怀玉笥不可亲，但见遥空云白白。云飞白白其柰何，先茔正在山之阿。林乌泣雨下乔木，野猿叫月悬春萝。矧惟宦辙方驱涉，未暇栖栖理家牒。聊凭缣素寄遐思，用诏儿孙知祖业。君其为我为歌诗，大书图尾君母辞。他年倘遂悬车乐，展图一玩纾心思。我闻此言声欲咽，复观此图肠欲热。水木本源人共知，谁似先生孝心切。愿言移孝忠吾皇，致时熙皞超虞唐。白头稽首谢丹阙，清风一棹归故乡。金川玉笥重登眺，西山南浦閒耕钓。此时此乐谁能如，丘垄州闾总荣耀。顾予薄劣无长才，鄙诗不足开幽怀。还君画图三叹息，好风飒飒从天来。\n"}
{"title": "水龙吟", "industry": "近代", "author": "彭靖", "content": "\n破空雷电无端，高天忽报长星坠。问天不语，昆仑云暗，沧溟波泣。功著千秋。人难百岁，古今雪涕。正有为时日，推枰撒手，应不是、平生志。回首少年鞍马，莽征尘、千山万水。风霜齿颊，貔貅万灶，旌旗千里。天日照临，满怀冰雪，了无惭悔。要史公巨笔，崇陵高碣，下人寰泪。\n"}
{"title": "曾中丞平都蛮凯歌八首 其七", "industry": "明代", "author": "欧大任", "content": "\n赫赫中丞是世臣，封君任子诰仍新。楚材原自兴都起，画作麒麟第一人。\n"}
{"title": "题甘露寺", "industry": "唐代", "author": "卢肇", "content": "\n北固岩端寺，佳名自上台。地从京口断，山到海门回。\n\n曙色烟中灭，潮声日下来。一隅通雉堞，千仞耸楼台。\n\n林暗疑降虎，江空想度杯。福庭增气象，仙磬落昭回。\n\n觉路花非染，流年景谩催。隋宫凋绿草，晋室散黄埃。\n\n西蜀波湍尽，东溟日月开。如登最高处，应得见蓬莱。\n"}
{"title": "试院中秋夜月", "industry": "宋代", "author": "黄裳", "content": "\n秋色中分夜，金行旺气中。迩遐人望别，内外桂华同。澄澈曾经雨，娉婷欲御风。三人欢已断，犹锁武成宫。\n"}
{"title": "清平乐 送张君美经历之任安西幕", "industry": "金朝", "author": "段成己", "content": "\n鸡声戒晓。催上长安道。宾幕雍容年正妙。人物风流温峤。政成海泳江涵，门兰剩有余闲。公事不妨行乐，春风韦杜城南。\n"}
{"title": "送西堂石鉴覞弟领众住栖贤", "industry": "明代", "author": "释今无", "content": "\n五叶天风吹欲落，银河之泻咽喷薄。鲸鲵走陆化作鱼，江西驹儿产头角。鞭风不踏紫陌尘，要使吼声喧五岳。嗟吁大道时贤卑，至人不作使世疑。浴雾已看文彩就，当头一喝成鹏飞。如今分座龙象拥，高横玉麈深天机。海波月起雁声来，坐念送君心迟迟。栖贤我昔诛茅者，随师拾栗寒溪湄。紫藤锦石不入眼，区区心迹今云疲。吾师买马先买骨，秕糠如絮已粘泥。衢头钟动市人丛，昙花岂得生其中。不须呵我心先折，况复飘飘凌高风。玉渊之水神龙藏，高崖灼烁骊珠光。霞明雪净尘垢扫，追还九代轩琅琅。入山却比谢安出，一丝九鼎悬穹苍。吾生雅负素餐耻，譬如春梦不能起。今日私心十倍欢，所能言者其粗耳。寻常离别自有情，流光圣箭蜚英声。悲欢在手不能用，眼看落叶堆高坪。此山困厄数百载，杉松桧柏犹未改。九曲澄渟天上来，五老芙蓉日飞盖。石梁跨蹑断世心，幽人一入神踽踽。所期万础绕千人，一丘一壑吾无取。君但严持宝镜行，呶呶之物安足语。\n"}
{"title": "同前醉中杂书 其五", "industry": "当代", "author": "卢青山", "content": "\n山形时赴水，水气为山润。楼立水山间，月立楼之顶。\n"}
{"title": "放歌送孙云帆归江右", "industry": "清代", "author": "温训", "content": "\n君从西江来，曾否吸尽西江水。我居南海滨，南海珊瑚手曾采。五羊城中百尺楼，楼上有客长歌讴。昂然直入一奇士，要与此客同翱游。倾山倒海吐雄谈，谈豪不怕庸儿惭。有时酒国力争霸，齐盟狎主心非甘。忽而欲拔赤龙须，忽而欲驾奇肱车。异思幻化出天外，江东狾儿真吓余。我昔与君同上越王之高台，海天阴霾扫不开。狂歌大笑说霸王，黄屋左纛何壮哉！君乘牂牁万里涛，鼎湖星岩供调嘲。居然欲以傲狂客，心不能下思一鏖。昨日径登白云去，青天九龙挟风雨。安期招我入云中，翩翩鹤驾峰头驻。脚踏摩星岭，目极沧海波，波光万道掣金蛇。巨鳌如山，赑屃而鳌。拿我欲钓此鳌，惜无五十犗饵。徒咨嗟，归来诧君大快事。君言夜梦海神陈百戏，盍往观之遂吾志。北风一夜裂破屋，有母倚门望归速。人生行止岂自由，归去且谋升斗粟。我有宝刀三尺长，脱以赠君君束装。临行且为尽一觞，海天万里空青苍。\n"}
{"title": "后天易吟三十首", "industry": "宋代", "author": "方回", "content": "\n卦之凶者五，否剥未济三。如姤与归妹，深防女败男。\n"}
{"title": "癸未游杭作口号十首因事怀旧杂以俚语不复诠择", "industry": "宋代", "author": "俞德邻", "content": "\n十年南国足风埃，锦绣湖山得再来。醉里不知人世改，更从云气望蓬莱。\n"}
{"title": "次韵张季长红梅七言三首", "industry": "宋代", "author": "李壁", "content": "\n江路悠悠无驿使，道南特寄惬公心。似嫌大洁惊凡卉，故染轻红伴醉吟。绝艳偷春来雪径，绛葩翻露出琼淋。病余不得陪真赏，只玩新章抵碎金。\n"}
{"title": "落花十首 其四", "industry": "清代", "author": "陈曾寿", "content": "\n生小凝妆不自前，忽惊飞絮共蹁跹。残脂未净还过雨，飘雪难踪更化烟。隔日楼台成隐秀，早时天地入中年。新阴交影帘栊暗，风味聊堪中酒眠。\n"}
{"title": "残春漫书", "industry": "明代", "author": "于谦", "content": "\n借问春归何处所，天涯芳草路茫茫。杨花不解留春住，空逐东风上下狂。\n"}
{"title": "贺新郎（贺人妾生子）", "industry": "宋代", "author": "丁几仲", "content": "\n喜溢蟾宫梦。起推衣、平章窦桂，湿鸦飞动。果报佳音传络秀，丹穴雏生彩凤。想孔释、亲来抱送。不羡徐卿秋水澈，试闻声、识破真英种。培杞梓，待时用。\n\n当年绛帐承新宠。问何如归来，碧荷香妾名重。都是刘郎看承处，多少温柔从臾怂恿。会起我嘉宾钦竦裴秀母事。左氏公羊，从初所学，看家传、声誉今腾涌。拚醉舞，与谁共。\n"}
{"title": "题百寿图", "industry": "明代", "author": "成鹫", "content": "\n包羲一画开天地，仓颉之先有文字。河图洛书圆复方，龟龙泄尽先天秘。后来书契无真传，丹台留得青霞编。谁能识字还识义，人间烟火真神仙。图中字字灿可睹，六书八法无今古。自从李相作回鸾，既寿永昌为鼻祖。增华继起儿与孙，文章经纬推渊源。黄麻墨敕传天语，如纶如綍皆王言。我翁受命九稽首，钦哉天长还地久。归来写作百寿图，锦字光芒射星斗。主人一饮一百杯，百花对酒参差开。百和香生青玉案，百戏齐陈锦绣堆。百粤天高佳气郁，百尺楼头初见日。百昌畅遂百宝生，百两盈门百庭实。区区百寿何独然，百福百禄相周旋。百年三万六千日，日日逢君地上仙。\n"}
{"title": "卖花声 绿蝴蝶", "industry": "清代", "author": "戴延介", "content": "\n仙梦碧罗飞。黛活螺肥。六朝腻粉褪金泥。只有九疑仙子见，稳赋双栖。何处窃香归。旧侣都非。西园悄咏绿衣诗。笔点画眉描不定，一晌烟迷。\n"}
{"title": "濛汜池", "industry": "宋代", "author": "杨备", "content": "\n春条拂岸柳如金，一鉴澄空照底深。傍见龙舟赭袍影，分明红日在池心。\n"}
{"title": "陈莹中自合浦迁郴州时余同粹中寓百丈粹中请迓之以病不果粹中独行作此送之", "industry": "宋代", "author": "释德洪", "content": "\n我怀希夷老，如哑无处诉。忽闻得生还，失声喜能语。想见如镜中，仙风拂眉宇。欲问华严宗，忽觉隔吴楚。摄衣出从之，久疾恐顿仆。佳哉蜀道人，精爽驰揵武。殷勤愿偕行，得书即径去。我生百无求，青山满门户。公卿一□□，掉头不回顾。斯人独难忘，自不知其故。夙昔当问佛，□□亦法侣。达书理故事，已办住山斧。太虚吾斧柄，能□□收取。\n"}
{"title": "秋夜同陈太史康山人集李环卫园亭", "industry": "明代", "author": "胡应麟", "content": "\n薄暮朱门并骑来，相看词客共徘徊。孤亭迥对芙蓉出，一径深从薜荔开。夜静飞霜流玉斝，天空明月上瑶台。风尘是处应刘合，肯让当年邺下才。\n"}
{"title": "采桑子 和哀蝉移居留溪作，次元韵", "industry": "清代", "author": "宁调元", "content": "\n江山处处荆和棘，老泪潸然。图个安便。流水年华感逝川。留溪差可桃源拟，梅柳门边。鸡犬云间。不必飞升却是仙。\n"}
{"title": "即事（黄州作）", "industry": "唐代", "author": "杜牧", "content": "\n因思上党三年战，闲咏周公七月诗。竹帛未闻书死节，\n\n丹青空见画灵旗。萧条井邑如鱼尾，早晚干戈识虎皮。\n\n莫笑一麾东下计，满江秋浪碧参差。\n"}
{"title": "郊庙歌辞。五郊乐章。雍和", "industry": "唐代", "author": "佚名", "content": "\n阳月斯纪，应钟在候。载洁牲牷，爰登俎豆。\n\n既高既远，无声无臭。静言格思，惟神保祐.\n"}
{"title": "张女挽诗", "industry": "元代", "author": "宋褧", "content": "\n三生常侍玉宸君，想像文姬一样人。露气清凝仙掌夜，天葩秀吐上林春。木兰歌怨征行苦，柳絮才高老大身。却是贞魂埋不得，綵鸾同与驾飙轮。\n"}
{"title": "望仙亭书所见 其一", "industry": "宋代", "author": "宋祁", "content": "\n危轩冠层堞，永日付登临。寒雁犹能阵，乔柯自不林。溪流横趣岛，樵路侧依岑。西北虽堪望，浮云易作阴。\n"}
{"title": "泰和别陈养兰先生", "industry": "明代", "author": "庞尚鹏", "content": "\n忆昔传经廿载前，丹心如渴吸春泉。浮名误入金闺籍，丽藻空惭白雪篇。避俗不嫌沽酒市，卜居何用买山钱。骊歌一曲长亭晚，草绿江头月满船。\n"}
{"title": "次韵春怀", "industry": "宋代", "author": "陈师道", "content": "\n老形已具臂膝痛，春事无多樱笋来。败絮不温生虮虱，大杯覆酒著尘埃。衰年此日仍为客，旧国当时只废台。河岭尚堪供极目，少年为句未须哀。\n"}
{"title": "示禅人", "industry": "宋代", "author": "释慧远", "content": "\n一句全提绝灯伦，万机不到始通津。道人别有遮天眼，四海无家总是亲。\n"}
{"title": "素面朝天图", "industry": "近代", "author": "寇梦碧", "content": "\n香梦惊回晓箭传，安排玉勒好朝天。却嫌脂粉污颜色，虚费三郎十万钱。\n"}
{"title": "送六坦归江阴", "industry": "明代", "author": "谢晋", "content": "\n公纪观先至，思家又欲归。香凝怀橘柚，春上舞莱衣。楚甸山容净，澄江树色微。舟行莫停滞，新□正双扉。\n"}
{"title": "凄凉词十首 其十", "industry": "近代", "author": "萧梦霞", "content": "\n剧怜今世梦难圆，离合悲欢是夙缘。乞向阎罗先请愿，来生共注有情天。\n"}
{"title": "舟中月明夜闻笛", "industry": "唐代", "author": "于鹄", "content": "\n浦里移舟候信风，芦花漠漠夜江空。\n\n更深何处人吹笛，疑是孤吟寒水中。\n"}
{"title": "次韵李子京宋城道中诗三首 其二", "industry": "宋代", "author": "葛胜仲", "content": "\n通涂了无畏，清世足章程。击壤民风乐，持衡国势平。米盐丰道路，桴鼓静寰瀛。佳气葱葱近，心随过鸟轻。\n"}
{"title": "关子东约中秋游于竺再用前韵有诗和之", "industry": "宋代", "author": "王之望", "content": "\n湖光尽处两山开，夹道苍松郁壮哉。水过冷泉双涧合，石飞天竺一峰来。胜游喜有幽人约，佳句俄催爽气回。桂子中秋正芬馥，流霞好泛月边杯。\n"}
{"title": "赠无为张居士", "industry": "宋代", "author": "王安礼", "content": "\n余学无为无所成，每闻风论便神清。乡人来问真如理，居士能忘物我情。胜业久应三界护，妙言非止百金轻。世途多少冥行客，好与分明说化城。\n"}
{"title": "晓日", "industry": "清代", "author": "弘历", "content": "\n晓日光寒白露凄，马蹄藉草不沾泥。炊烟细袅村帘外，残月犹悬岭树西。塞上山川皆画意，途中风景尽诗题。枫林沙坂经行处，不数苏公十里堤。\n"}
{"title": "金丹诗诀 其二十三", "industry": "宋代", "author": "陈楠", "content": "\n六百篇中起伏明，三光须顺日虚盈。推移八卦明斤两，刻漏相参莫住程。\n"}
{"title": "宿深上人院听远泉", "industry": "唐代", "author": "李端", "content": "\n泉声宜远听，入夜对支公。断续来方尽，潺湲咽又通。\n\n何年出石下，几里在山中。君问穷源处，禅心与此同。\n"}
{"title": "南乡子 其一 与然倩雨先饮村酤", "industry": "明代", "author": "徐石麒", "content": "\n春去几何程。剩有湖山一带青。寻向绿杨桥上去，多情。莺老犹能作慢声。有酒且提瓶。莫向青天话不平。万事不求求一醉，无情。薄酒临风忒易醒。\n"}
{"title": "赠尹子生日 其二", "industry": "明代", "author": "屈大均", "content": "\n夜夜观垂象，长星欲竟天。心惊离乱后，计得废兴前。硕果谁能食，乔松自有年。红桥花里渡，咫尺即飞仙。\n"}
{"title": "题墨竹三首 其三", "industry": "明代", "author": "王绅", "content": "\n嘅我居官岁月多，每于紫陌听鸣珂。天风忽起王猷宅，彷佛朝回阙下过。\n"}
{"title": "雪中四首 其四", "industry": "金朝", "author": "党怀英", "content": "\n岁晏雪盈尺，农夫倍欣然。不作祁寒怨，应知有丰年。笑我寄一室，归耕无寸田。无田吾不忧，饮啄当问天。我看多田翁，租赋常逋悬。低头负呵责，颜色惨可怜。不如拾滞穗，行歌两无牵。\n"}
{"title": "四月五日游武夷九曲午抵崇安五首 其二", "industry": "明代", "author": "祁顺", "content": "\n水绕丹山昼夜流，此中风景足优游。我来欲尽登临兴，直溯清泠最上头。\n"}
{"title": "依韵和镇叔送元宵之什", "industry": "宋代", "author": "强至", "content": "\n一夜云衢火树空，照人唯有月华同。却思广陌追游处，都似南柯梦寐中。未分园林辜乐事，况栽桃杏有春工。可怜此景何时再，直待明年岁起东。\n"}
{"title": "和张文潜晚春 其五", "industry": "宋代", "author": "徐积", "content": "\n人生少娱乐，閒日亦有数。药草正肥时，好望云山去。\n"}
{"title": "田家即事八首 其四", "industry": "宋代", "author": "赵蕃", "content": "\n波静童闲笛，舟横翁卖鱼。村村皆乐业，处处尽安居。\n"}
{"title": "奏径坂尊公致政盛德於上就以诗报之", "industry": "宋代", "author": "赵汝腾", "content": "\n拜疏归田学老农，天高未肯听衰翁。逸民且举邵康节，有子并称程大中。给札说书皆御墨，教忠锡爵励群工。老臣只代臣颐请，颐不祈恩何自通。\n"}
{"title": "浣溪沙·已落芙蓉并叶凋", "industry": "清代", "author": "王国维", "content": "\n已落芙蓉并叶凋。半枯萧艾过墙高。日斜孤馆易魂消。坐觉清秋归荡荡，眼看白日去昭昭。人间争度渐长宵。\n"}
{"title": "和袁子才冬日寄怀韵 其一", "industry": "清代", "author": "尹继善", "content": "\n枫林红叶带霜飞，记得江干送马蹄。歌到离亭声断续，人分淮浦影东西。年来夜雨添新梦，画里青山忆旧题。千里相思君识否，斜阳满树暮云低。\n"}
{"title": "次韵元进以长句见勉", "industry": "宋代", "author": "周紫芝", "content": "\n一雨俱回草木春，槁枝着叶定何因。烦君笔底三昧句，洗我胸中千斛尘。忧患此生真已了，风烟万里正愁人。白头攘臂干戈里，欲遣何人唤孔宾。\n"}
{"title": "次韵顾玉山感怀", "industry": "明代", "author": "袁华", "content": "\n金粟老秃翁，丧女及二妇。情钟政我辈，况尔中年后。值兹世浊恶，喧呶互纷揉。达观了死生，放浪无何有。汎览经律论，一室仅如斗。蒲团竹匡床，趺坐各双肘。心如大圆镜，触处靡不受。荣辱既俱忘，恒欲烹走狗。独怜孙与甥，哀哀失慈母。谁能断嗔爱，毗耶有无垢。所谈不二法，究竟唯濡首。宿业想未偿，惊心血屡呕。深秋天气暄，桑柘叶黝黝。念子筑杭城，土石躬自负。城高石易尽，鞭箠无所取。书来知近况，黧面龟两手。新谷幸登场，日夜操杵臼。悉供役夫养，老稚曷糊口。安得海宇清，关塞忘战守。归耕对儿女，畜鸡豢肥牡。侧闻王师出，铁马渡河久。中军霍嫖姚，报国忠肝剖。鼓行捣虎穴，若拉枯共朽。捷书尚未至，西风又衰柳。思之转郁陶，浇愁唯有酒。兴亡信有数，蛇断秦鹿走。荷锸死使埋，四郊多培塿。\n"}
{"title": "送张元杰", "industry": "元代", "author": "王士熙", "content": "\n名山使者碧霞衣，三月天南白雁飞。瑶席东皋分桂醑，紫檀北斗动珠辉。石厓有迹寻仙去，溪水无情喜客归。上际峰前赤松宅，春来蕙草正芳菲。\n"}
{"title": "春晴", "industry": "唐代", "author": "任翻", "content": "\n楚国多春雨，柴门喜晚晴。幽人临水坐，好鸟隔花鸣。\n\n野色临空阔，江流接海平。门前到溪路，今夜月分明。\n"}
{"title": "桂花", "industry": "宋代", "author": "邵清甫", "content": "\n绝怜月殿好根荄，流入人间次第开。只有君家双种好，馨香曾达九天来。\n"}
{"title": "赣州丰乐长老惠宣写予真戏赞时年七十三", "industry": "宋代", "author": "周必大", "content": "\n少年日醉郁孤台，鼎立三禅屡往来。豪气虽存谁复识，形容变尽鬓皑皑。\n"}
{"title": "秋日杂兴二十首 其十二", "industry": "明代", "author": "程敏政", "content": "\n偶开溪上园，中有竹万个。诛茅苍翠间，永日成独坐。凉飔何翛翛，流水松下过。幽人期不来，新诗听谁和。\n"}
{"title": "贺李昉", "industry": "宋代", "author": "窦仪", "content": "\n厩马牵来哕哕嘶，马蹄随步蹑云梯。新街锦帐达三字，旧制星垣放五题。视草健毫从席选，受降恩诏待公批。仙才已在神仙地，逢见刘晨为指迷。\n"}
{"title": "留别杨显民先生 其二", "industry": "元代", "author": "危素", "content": "\n杨子好道者，其人千载心。而我抑何幸，获聆金玉音。愿为女萝草，托根青松阴。今晨忽为别，怊怅已难任。仰侃天宇高，俯见江海深。安得随长风，化作双飞禽。\n"}
{"title": "游罗浮", "industry": "明代", "author": "李亨", "content": "\n二山合璧耸层霄，此日登临眼界饶。树色苍茫如罨画，泉声清亮似鸣韶。麻姑峰外琼为馆，织女河边铁作桥。未服神丹蜕凡骨，此生尘虑已都销。\n"}
{"title": "题坦斋所作小画次周翠渠韵", "industry": "明代", "author": "黄仲昭", "content": "\n孤艇斜阳外，群峰紫翠横。水光浮日色，荡漾一川明。\n"}
{"title": "黄雀", "industry": "宋代", "author": "王谌", "content": "\n毕逋秦氏乌，差池吴宫燕。秦人挟弹巢若危，吴宫遗火巢空散。不知野田雀，终日茅檐角。卑栖俛啄蓬艾间，不畏鹰鹯与缯𥐊。\n"}
{"title": "关山月", "industry": "南北朝", "author": "萧绎", "content": "\n朝望清波道，夜上白登台。月中含桂树，流影自徘徊。寒沙逐风起，春花犯雪开。夜长无与晤，衣单谁为裁。\n"}
{"title": "千叶白桃", "industry": "宋代", "author": "王十朋", "content": "\n洗尽夭夭色，泠然众卉中。却将千叶雪，全胜几枝红。\n"}
{"title": "嘲解十首", "industry": "宋代", "author": "王迈", "content": "\n西山名节太峥嵘，洪魏同时俱有声。斥去不妨为宝庆，出来亦只做端平。事师如子何为谄，植党旁人笑好名。婺女谏官良解事，正邪辨析极分明。\n"}
{"title": "诸广文饯予龙潭僧舍别后有怀味苓", "industry": "明代", "author": "顾清", "content": "\n听鹤亭前欲上潮，龙潭落木晚萧萧。愁来别酒难成醉，老去诗翁不可招。地下骚坛自旗鼓，人间博局几卢枭。翠萝金碗当时句，残月空梁独自谣。\n"}
{"title": "临济和尚赞", "industry": "宋代", "author": "释宗杲", "content": "\n称锤上捏出汁，枯骨里敲出髓。全无些子蕴藉，一味卖弄口嘴。更说甚么三要三玄，四种料拣。大似青天白日，十字街头，见神见鬼。咄。\n"}
{"title": "春兴", "industry": "明代", "author": "谢榛", "content": "\n夜月悬银烛，春江湛绿醅。美人歌古调，烂醉百花台。\n"}
{"title": "减字木兰花", "industry": "近代", "author": "黄松鹤", "content": "\n梅庵谱曲。墨沈吹香人似玉。细雨银缸。一卷红楼半梦乡。客肠难醉。莫遣冰弦弹往事。春又花飞。长是衔泥燕未归。\n"}
{"title": "次答默存见寄", "industry": "近代", "author": "冒效鲁", "content": "\n白鸥浩荡孰能驯，漫说粗官可救贫。且得长歌聊遣日，但明吾意岂无人。死生师友言宁负，肮脏情怀汝最真。老柳白门渐衰飒，相思林际梦春申。\n"}
{"title": "资福训童行颂 其十七", "industry": "宋代", "author": "释怀深", "content": "\n拳手相交不可为，粗豪非是出家儿。遭人唾面须揩却，到底饶人不是痴。\n"}
{"title": "归故林别知己", "industry": "唐代", "author": "贯休", "content": "\n别离无古今，柳色向人深。万里长江水，平生不印心。\n\n远书容北雁，赠别谢南金。愧勉青云志，余怀非陆沈。\n"}
{"title": "帅相生日二首", "industry": "宋代", "author": "王洋", "content": "\n整顿乾坤不作难，指间造化自多端。恩回春色华风暖，气接秋天绝塞寒。勋爵已增彝鼎重，功名长入画图看。锡公难老无他验，但觉斯民欲再安。\n"}
{"title": "夔门即事", "industry": "宋代", "author": "范成大", "content": "\n峡行风物不堪论，袢暑骄阳杂瘴氛。人入恭南多附赘，山从夔子尽侵云。竹枝旧曲元无调，麴米新篘但有闻。试觅清冷一杯水，筒泉须自卧龙分。\n"}
{"title": "送顾仲明之常熟州教授", "industry": "明代", "author": "李昱", "content": "\n自从吴中识君面，江海相违复相见。交情不下十年馀，岁月匆匆若流电。尚忆清风八咏楼，与君吃酒楼上头。酒酣借箸为节击，狂歌落日惊沙鸥。闻道兰亭看脩竹，官冷三年食无肉。褐袍才乐柳汁青，又载琴书问常熟。此州吴公之故乡，弦歌彷佛声洋洋。孔门政事出文学，坐令州牧成龚黄。朝来河雨添春水，吴船催发吴歌起。酌君别酒情未已，我亦衢州整行李。人生离合真可怜，临行把袂心茫然。相期出处各努力，浙水东西谩相忆。\n"}
{"title": "玲珑四犯 春日，饮李花下", "industry": "清代", "author": "陈洵", "content": "\n白苧艳吭，昭华冰倚，相逢花夜曾款。玉京仙路永，酒盏寻常浅。春风四弦又怨，问东城、笑红谁浣。上苑风流，洛阳全盛，回首似天远。成蹊道通攸馆。有宫腰困舞，波语流眄。旧游明月在，梦色时相见。逡巡待理琼瑶报，恨空锁、春阴庭院。凭醉遣。无言自、芳心未免。\n"}
{"title": "大垂手", "industry": "唐代", "author": "聂夷中", "content": "\n金刀剪轻云，盘用黄金缕。装束赵飞燕，教来掌上舞。\n\n舞罢飞燕死，片片随风去。\n"}
{"title": "北归昼渡海风便波平尤觉奇绝成五绝句 其二", "industry": "宋代", "author": "李纲", "content": "\n去得南风来北风，神灵只在指呼中。老坡有语旧曾记，信我人阨非天穷。\n"}
{"title": "丙申二月抵广州寓海珠寺", "industry": "明代", "author": "德清", "content": "\n天涯历尽尚遐征，百粤风烟不计程。涉险始知尘海阔，道穷转见死生轻。暂依水月光明住，偶向琉璃宝地行。到岸舟航今已弃，上方钟鼓为谁鸣？\n"}
{"title": "晓渡渝江", "industry": "清代", "author": "金科豫", "content": "\n万顷奔涛一叶舟，日光初逗晓凉收。远江水落横孤石，极浦风轻下野鸥。城市人烟依绝壁，江天云影漾中流。巴渝咫尺饶清景，双桨频来韵亦悠。\n"}
{"title": "题幸蜀图", "industry": "宋代", "author": "曹勋", "content": "\n曾读开元天宝间，四时风月不教闲。长联玉辔游清夜，岂意崎岖蜀道难。\n"}
{"title": "柯詹事孟时挽诗", "industry": "明代", "author": "倪谦", "content": "\n平步金门上玉除，龙头妙选振芳誉。瑶编每进青宫讲，彤管时紬石室书。陆贽有才人共仰，贾生无命席空虚。旧寅大半伤凋谢，目断闽天泪满裾。\n"}
{"title": "寿张母", "industry": "宋代", "author": "员兴宗", "content": "\n楚玉骚头云锦裳，天然智术自成章。仙娥宫里香风远，慈姥岩前慧日长。良夜北阴循轨革，清秋西母荐壶觞。愿言桐桂皆萧吕，叶数宏开八九行。\n"}
{"title": "颂古三十一首", "industry": "宋代", "author": "释玿", "content": "\n家财丧尽没丝毫，祗个一身犹恨多。却向池阳最深处，杀人空手不持刀。\n"}
{"title": "题老柏图", "industry": "明代", "author": "郑真", "content": "\n风霜摧折凤凰枝，岩壑犹存铁石姿。老朽何堪为世用，丹心祇许老天知。\n"}
{"title": "仙人望月濯足", "industry": "宋代", "author": "释法薰", "content": "\n夜静山空月半弯，挽衣垂足涤潺湲。无人领此深深意，别向壶中更觅天。\n"}
{"title": "偈颂一百零九首", "industry": "宋代", "author": "释可湘", "content": "\n今朝五月五，及时道一句。无山可采药，有水堪竞渡。江心如许大龙舟，聚集梢郎同驾御。彼岸不著，此岸不居。只个中流，住无所住。机先夺得锦标归，石女木人争起舞。\n"}
{"title": "玉楼春 春日寄玄同", "industry": "清代", "author": "沈尹默", "content": "\n年年纵被春情误。莫道春情无著处。海棠开了好题诗，绿柳阴浓听燕语。人生自有真情绪。不合空教愁里度。与君俱是眼前人，领取从来无尽趣。\n"}
{"title": "赠别佥宪胡先生升宪副之浙东仍提学三首 其二", "industry": "明代", "author": "林光", "content": "\n我爱清秋水，相看更濯沿。中流坐天镜，两岸见人烟。泛泛日将暮，迟迟舟不前。高歌莫三叠，沙上有鸥眠。\n"}
{"title": "颂古二十九首 其三", "industry": "宋代", "author": "释师体", "content": "\n苦瓠连根苦，同坑无异土。二千年已前，一火破落户。\n"}
{"title": "秋日燕城杂赋五首 其五", "industry": "明代", "author": "刘崧", "content": "\n官马清晨去打围，马前鹰犬去如飞。平原日落烟尘起，野兔山鸡倒载归。\n"}
{"title": "兰谷", "industry": "明代", "author": "张宁", "content": "\n石屋幽深小径斜，繁芳删尽地清华。坛荒尚谱宣尼操，畹废犹存屈子家。霜净独馀凋后叶，泉香时泛落来花。南州高士元萧散，入室无人亦自嘉。\n"}
{"title": "渔家傲引", "industry": "宋代", "author": "洪适", "content": "\n六月长江无暑气。怒涛漱壑侵沙觜。飐飐轻舟随浪起。何不畏。从来惯作风波计。\n\n别溆藕花舒锦绮。采莲三五谁家子。问我买鱼相调戏。飘芰制。笑声咭咭花香里。\n"}
{"title": "和钱陈群田园杂兴十首书以赐之 其七", "industry": "清代", "author": "弘历", "content": "\n溪上风来料峭寒，春衫也觉切肌单。笑伊何故朝衣典，乡俸从今志可宽。\n"}
{"title": "山中杂咏", "industry": "宋代", "author": "许必胜", "content": "\n久病鲜尘事，溪山逐相安。欲知生息意，自树庭中兰。静睹共叶荣，春风吹亦难。新禽弄佳吹，小水生微澜。同在天地中，安能测其端。夜澄众境寂，月小松声寒。言念御风人，感兹清露溥。悲来心自微，凄然竟长叹。\n"}
{"title": "端午五言三首", "industry": "宋代", "author": "刘克庄", "content": "\n士女匆匆散，溪山寂寂然。龙舟闲似我，阁起向沙边。\n"}
{"title": "乐寿堂", "industry": "清代", "author": "弘历", "content": "\n湛露歌馀报已牌，名山延赏寄澄怀。钧陶锦绣化工鬯，松竹笙簧仙籁谐。弃暇静缘仍翰墨，勾萌生意到根荄。凭窗别有慰心处，荟蔚西山势又佳。\n"}
{"title": "寿赵总兵 其三", "industry": "明代", "author": "韩雍", "content": "\n夜起视河汉，将星光新新。苍姬运中兴，崧岳生甫申。时事亦孔艰，匡济惟良臣。愿言宏厥施，乂此烝烝民。\n"}
{"title": "题江西老人李颐齐手卷", "industry": "元代", "author": "李士瞻", "content": "\n闽海相逢一老翁，布袍蓝缕鬓毛蓬。问渠何事萧条甚，似尔从前寂寞穷。酒后尚能称草圣，愁来只用指书空。如今江右犹烽火，未许平安附便鸿。\n"}
{"title": "咏雾应诏诗", "industry": "南北朝", "author": "王褒", "content": "\n七条开早陌，五里暗朝氛。带楼疑海气，含盖似浮云。方从河水上，预奉绿图文。\n"}
{"title": "拟庾子山咏画屏风诗 其四", "industry": "清代", "author": "张鹤龄", "content": "\n步廊周扣砌，虚阁折璇源。水出珊瑚气，山开云母门。选骑长杨苑，飞觞金谷园。芳华未衰晚，留醉枕云根。\n"}
{"title": "水村", "industry": "宋代", "author": "陆游", "content": "\n家住烟波似画图，残年不复叹头颅。深深竹坞见萤度，翳翳菰丛闻鸟呼。十里笳声上云汉，一空星影落陂湖。天公著我非无地，却悔从来错怪渠。\n"}
{"title": "题旧印苏文忠公天际乌云帖十二首并序 其三", "industry": "当代", "author": "金鉴才", "content": "\n援笔诗成满座惊，翩跹初试白衣翎。若非遇著眉山老，那得姓名传墨经。\n"}
{"title": "至正丙申端月避寇竹州冈梁家 其一", "industry": "元代", "author": "黎伯元", "content": "\n始识通村坞，因寻遁世人。园庐幽背郭，翁媪喜迎宾。耕凿家随足，过从俗尚淳。囊衣来避寇，终夕话酸辛。\n"}
{"title": "一醉韵 其一", "industry": "明代", "author": "谢迁", "content": "\n幽居嬴得寸心宽，独酌花前也尽欢。醉后不知明月上，醒来惆怅共谁看。\n"}
{"title": "咏柰诗", "industry": "南北朝", "author": "褚沄", "content": "\n成都贵素质，酒泉称白丽。红紫夺夏藻，芬芳掩春蕙。映日照新芳，丛林抽晚蒂。谁谓重三珠，终焉竞八桂。不让圜丘中，粲洁华庭际。\n"}
{"title": "禅人并化主写真求赞", "industry": "宋代", "author": "释正觉", "content": "\n个是何人，气清骨贫。烟霞面目，丘壑精神。二仪自然一体，万像况与同尘。床上全威白额虎，钩头可意赤稍鳞。\n"}
{"title": "怨诗", "industry": "明代", "author": "薛始亨", "content": "\n援琴牧犊叹枯杨，理瑟罗敷作陌桑。何处青楼临大道，参差七十二鸳鸯。\n"}
{"title": "再用杜子美韵十首 其六", "industry": "明代", "author": "方献夫", "content": "\n矢击岩隈石，杯分涧顶泉。纵狂成矍铄，久病起沈绵。好景惟消酒，清风不卖钱。山灵催得句，云雨拥前川。\n"}
{"title": "浣溪纱·愚园置酒", "industry": "清代", "author": "曾廉", "content": "\n春晚鲥鱼白似霜。初黄卢橘酢堪尝。芳园置酒有红妆。曲槛四围人窈窕，假山三叠洞清凉。楹联稀姓笪重光。\n"}
{"title": "和刘柴桑", "industry": "魏晋", "author": "陶渊明", "content": "\n山泽久见招，胡事乃踌躇？直为亲旧故，未忍言索居。良辰入奇怀，挈杖还西庐。荒涂无归人，时时见废墟。茅茨己就治，新畴复应畲。谷风转凄薄，春醪解饥劬。弱女虽非男，慰情良胜无。栖栖世中事，岁月共相疏。耕织称其用，过此奚所须。去去百年外，身名同翳如。\n"}
{"title": "岁寒亭", "industry": "宋代", "author": "吕南公", "content": "\n北风搔长林，万叶各穷屈。爱此清秀干，高寒色如一。虽无化石验，自是后凋质。\n"}
{"title": "劳别子与 其二", "industry": "明代", "author": "李攀龙", "content": "\n马卿元自汉词宗，天子同时叹不逢。总为故人邀贵客，故将车马过临邛。\n"}
{"title": "绍兴朝日十首 其一 降神用《高安》。", "industry": "宋代", "author": "郊庙朝会歌辞", "content": "\n玄鸟既至，序属春分。朝于太阳，厥典备存。载严大采，示民有尊。扬光下烛，煜爚东门。\n"}
{"title": "寒夜", "industry": "宋代", "author": "陆游", "content": "\n小隐谢城市，新寒寻褐袍。秋灯依壁暗，夜雨夹风豪。俗自随时异，身宁与世鏖。残年更何事，持蟹酌松醪。\n"}
{"title": "过十八滩戏作 其一", "industry": "明代", "author": "湛若水", "content": "\n乱石堆江谁主张，因思滟滪可怜伤。倚蓬不语细思量，好与人家砌屋墙。\n"}
{"title": "酒泉子", "industry": "清代", "author": "宋育仁", "content": "\n月没帘衣。风紧一声南雁。五更头，孤枕畔。听思归。背灯薇帐垂烟重。天远别，长无梦。病新来，愁旧种。信今稀。\n"}
{"title": "次韵谢学士", "industry": "宋代", "author": "释居简", "content": "\n凛姿行复伟衣冠，螭亦何曾耻暂蟠。入梦少曾忘博约，得书多是报平安。雪零短发新尤甚，盟近黄花旧不寒。肯入乱山相劳苦，密云香郁破团团。\n"}
{"title": "邦衡再送二诗一和为甚酥二和牛尾狸", "industry": "宋代", "author": "周必大", "content": "\n金谷烹煎岂我徒，磨舂争语夜阑厨。六年不赐汤官饵，除日犹分刺史酥。小惠无多真画饼，大篇有味胜清醐。遥知发羃烘堂处，不见蒸鹅只瓠壶。\n"}
{"title": "恻恻吟 其五十二", "industry": "明代", "author": "彭日贞", "content": "\n朔气阴阴雪满貂，小乔玉冷暗香消。世间金屋非难事，长恨无缘贮阿娇。\n"}
{"title": "菌子诗追和杨廷秀韵", "industry": "明代", "author": "史迁", "content": "\n松花冈头雷雨急，坡陀流膏渍香汁。新泥日蒸气深入，穿苔破藓钉戢戢。如盖如芝万玉立，紫黄百余红间十。燕支微匀滑更湿，倾筐盛之行且拾。天随杞菊谩苦涩，采归芼之脱巾笠。桑鹅楮鸡皆不及，嫫姑天花当拱揖。盐豉作羹炊玉粒，先生饱饭踏晓日，更遣樵青行负笈。\n"}
{"title": "次韵答愔仲", "industry": "清代", "author": "陈宝琛", "content": "\n刳肝为纸苦期期，犹抱朱书直讲帷。众嫉盍看无党论，独清元自畏人知。栖苴溃止终思治，沈陆横流底避危？子正中年吾耄矣，安巢能舍岁寒枝？\n"}
{"title": "春日写意二首 其二", "industry": "当代", "author": "程坚甫", "content": "\n及时且行乐，春色满郊圩。桃李花争发，江山画不如。未因穷变节，那恨出无车。搁却吟哦事，临渊暂羡鱼。\n"}
{"title": "放罗浮蝶", "industry": "清代", "author": "方正瑗", "content": "\n八幅裙开叶叶新，金笼初放翅如轮。神仙自合离尘网，颜色由来误美人。莫向花边迷旧影，好从洞口觅前身。蛮烟蜑雨还家路，飞破江南一片春。\n"}
{"title": "华容道中作与陈熊左", "industry": "明代", "author": "岑徵", "content": "\n寒梅开尽又残年，回首乡园路几千。澧浦断云迷驿火，洞庭飞雪暗狼烟。悲笳入暮传胡塞，短褐冲寒遍楚天。念载心期知不负，与君同著祖生鞭。\n"}
{"title": "五苦诗五首 其一 生苦", "industry": "南北朝", "author": "释亡名", "content": "\n可患身为患，生将忧共生。心神恒独苦，宠辱横相惊。朝光非久照，夜独几时明。终成一聚土，强觅千年名。\n"}
{"title": "偈七首 其六", "industry": "宋代", "author": "释法演", "content": "\n花发鸡冠媚早秋，谁人能染紫丝头。有时风动频相倚，似向阶前斗不休。\n"}
{"title": "书喜", "industry": "宋代", "author": "邹浩", "content": "\n仲冬月吉吉可知，日南长至恩光期。一阳火复验内揵，八陛圆坛严上仪。玉辂回銮天倍喜，金鸡肆赦人均禧。倚门朝夕可宽念，綵衣归去今其时。\n"}
{"title": "澄江夜泊", "industry": "清代", "author": "邹志伊", "content": "\n人依孤树宿，雁落一滩秋。渺渺苍葭外，萧萧古渡头。乾坤悬夜色，星月定江流。遂有飞扬意，乘槎犯斗牛。\n"}
{"title": "拟饯别同窗", "industry": "当代", "author": "程滨", "content": "\n他乡负笈未如归，饮散落花泪自垂。惹动姜郎一生笑，人间别久不成悲。\n"}
{"title": "送人入蜀", "industry": "明代", "author": "李梦阳", "content": "\n锦江风高生夕波，芦荻萧萧秋雁多。问尔乡关何处是，巴人时唱下渝歌。\n"}
{"title": "偈颂七十一首", "industry": "宋代", "author": "释了惠", "content": "\n霜蹄一跃趁春风，看尽深红及浅红。鞭影未摇归路活，杜鹃声在夕阳中。\n"}
{"title": "舟中遣怀", "industry": "宋代", "author": "陆游", "content": "\n三黜归来结草庐，平生狂态扫无余。但思下帷授老子，那复骑牛读汉书。历历旧游浑似梦，萧萧残发不胜梳。闲中事业君知否？不把渔竿即荷鉏。\n"}
{"title": "早春十咏 其四", "industry": "元代", "author": "王畛", "content": "\n依依垂杨柳，青眼窥阳春。年年邮亭路，攀折送行人。临风搴翠缕，映日镕黄金。如何不自持，飘扬逐芳尘。\n"}
{"title": "偈四首 其一", "industry": "宋代", "author": "释文琏", "content": "\n诸方浩浩谈玄，每日撞钟打鼓。西禅无法可说，勘破灯笼露柱。门前不置下马台，免被傍人来借路。若借路，须照顾。脚下若参差，邯郸学唐步。\n"}
{"title": "旅次湘沅有怀灵均", "industry": "唐代", "author": "孟郊", "content": "\n分拙多感激，久游遵长途。经过湘水源，怀古方踟蹰。\n\n旧称楚灵均，此处殒忠躯。侧聆故老言，遂得旌贤愚。\n\n名参君子场，行为小人儒。骚文衒贞亮，体物情崎岖。\n\n三黜有愠色，即非贤哲模。五十爵高秩，谬膺从大夫。\n\n胸襟积忧愁，容鬓复凋枯。死为不吊鬼，生作猜谤徒。\n\n吟泽洁其身，忠节宁见输。怀沙灭其性，孝行焉能俱。\n\n且闻善称君，一何善自殊。且闻过称己，一何过不渝。\n\n悠哉风土人，角黍投川隅。相传历千祀，哀悼延八区。\n\n如今圣明朝，养育无羁孤。君臣逸雍熙，德化盈纷敷。\n\n巾车徇前侣，白日犹昆吾。寄君臣子心，戒此真良图。\n"}
{"title": "上巳日送韩", "industry": "宋代", "author": "王铚", "content": "\n门户荀陈士论佥，却随王谢老江南。一官傲世妨才命，万事承家任苦甘。渔艇我将还旧隐，僧窗谁与对清谈。落花风雨西陵渡，佳节可怜三月三。\n"}
{"title": "资湘（即潇湘）", "industry": "清代", "author": "魏源", "content": "\n溪行欲尽竹不已，苍雪纷纷化流水。船尾甫出碧玉湾，船头不见白云起。艤船斩竹撑竹篙，篙声响应空谷号。舟底水将石作骨，江边山以石为毛。滩声渐急篙渐近，知有截溪渔簖近。渔翁晒网鹭晒翅，一潭竹影涵鱼影。\n"}
{"title": "送大理周公赴召", "industry": "明代", "author": "严嵩", "content": "\n亭晚离尊集，波晴锦缆开。使旌移北斗，卿月近西台。奏谳平天宪，登延简上才。宁知湘水客，重睹汉庭来。\n"}
{"title": "久不得张乔消息", "industry": "唐代", "author": "郑谷", "content": "\n天末去程孤，沿淮复向吴。乱离何处甚，安稳到家无。\n\n树尽云垂野，樯稀月满湖。伤心绕村落，应少旧耕夫。\n"}
{"title": "上元邳州道上次梦白韵", "industry": "清代", "author": "查林", "content": "\n重此宵征圯上过，惟余诗思蹇驴驮。英雄幻迹陈编在，佳节浮生客馆多。霜重月明行不得，怀人忆事夜如何。江南路尽寒犹冽，缓缓春光懒渡河。\n"}
{"title": "淡北八景 其七 淡江吼涛", "industry": "清代", "author": "林逢原", "content": "\n军声十万夜滔滔，蟒甲乘流压怒涛。百戏鱼龙真漫衍，千家阛阓一周遭。射潮可有钱王弩，捲地何来太白旄。为问荷兰身手好，当时曾控戴山鳌。\n"}
{"title": "春日述怀五首 其五", "industry": "明代", "author": "刘崧", "content": "\n盈盈东窗姝，粲粲西楼姬。东风二三月，相向拂娥眉。娥眉各宛曲，玉佩光陆离。鸣筝左右弹，凤管双双吹。曲意承光宠，惜此艳阳时。南邻有少妇，闭门敛容仪。碧草掩行迹，白日守空帷。过时独不售，徒为当世嗤。\n"}
{"title": "戊申岁间中清赏十景 其七 开径延驯鹤", "industry": "元代", "author": "叶颙", "content": "\n开径延驯鹤，爱此癯瘦形。不与凡鸟伍，戛然独长鸣。我性鹤相似，宠辱常不惊。平生寡交游，闭户鲜送迎。松关夜月孤，茅屋秋霜清。从今与鹤游，骑鹤朝玉京。鹤尔幸知此，慎勿轻渝盟。\n"}
{"title": "椒屯墟", "industry": "宋代", "author": "黄伯厚", "content": "\n乔水村墟十里秋，渔盐微利竞蝇头。平坡浅草眠黄犊，小渚轻波泛白鸥。竹外富喧山市散，柳阴人醉酒旗收。清幽仿佛西湖上，惆怅归来独倚楼。\n"}
{"title": "频至", "industry": "明代", "author": "张国维", "content": "\n一枝甫定数翱翔，倦羽惟堪适莽苍。地窄近移奇石补，岩濡横凿小池当。轩迎山月杯中影，手弄闲云袖里装。凝睇幽厓惊已夕，仰看岭色尚斜阳。\n"}
{"title": "秋日遣怀", "industry": "宋代", "author": "陆游", "content": "\n晨几手作墨，午窗身磑茶：岂惟要小劳，亦以御百邪。儿童不解此，倾心逐纷华。君看如山祸，萌在一念差。\n"}
{"title": "寄弟", "industry": "清代", "author": "曾国藩", "content": "\n昔我初去家，诸弟各弱小。阿季髡两髦，觑人眸子缭。后园偷枣栗，揉升极木沙。叔也从之求，揖我谓我矫。分甘一不均，战争在毫秒。余时轻别离，昂头信一掉。老弟况童骏，乐多忧愁少。瞥然成六秋，光明如过鸟。世味一饱尝，甘心厌茶家。梦里还乡国，沟徐苦了了。朝企恒抵昏，夕思或达晓。君诗忽见慰，回此肝肠绕。生世非一途，处身贵深窈。众方奔恬愉，圣贤类悄悄。二陆盛波张，鹤唳悲江表。夷齐争三光，岂不在俄殍！我今寄好语，君其听勿藐！一愿先知命，再愿耐僻摽。\n"}
{"title": "次绿字韵", "industry": "宋代", "author": "曾几", "content": "\n会前南山青，舍后北山绿。扪萝陟其巅，策杖绕其足。中间奇绝处，青里见心腹。登临岂不佳，老境日以蹙。谁知怪石供，能坐我郊牧。政应索幽遐，何惮越川渎。嵚崎庾岭南，美者色苍玉。赏音无东坡，尤物多跧伏。今年致书求，屡以可否卜。故人为遣送，健步远相逐。虽非古仇池，要是好崖谷。似为天所矜，此段独从欲。深惭舁致重，路转知几曲。安得沧海神，鞭笞使之速。\n"}
{"title": "真珠帘 以城书室覆龚本山中白云校正四印斋本，因题其后，用本集韵", "industry": "清代", "author": "周岸登", "content": "\n白云招下词仙宇。想山中、梦绕烟萝深处。芳草忆王孙，怨满湖风雨。泛越归杭游兴懒，问几为、寻花来去。愁去。向蓟北燕南，吊今伤古。琴趣未数欧晁，趁沤盟燕社，新题重赋。梅种玉田春，叹老怀何许。石碧帚山清更远，眷故国、予情难住。无住。听鹤响高寒，夜猿人语。\n"}
{"title": "夜读仰斋先生红梅诗，感而有作，仍步原韵", "industry": "当代", "author": "吴金水", "content": "\n每忆霞裳绛雪秾，迩来心事与谁同。香生瑶席词空在，雾锁罗浮梦不通。春信未随风信至，江声岂与笛声终。他年还恐相逢日，和靖衰颓已似翁。\n"}
{"title": "万有造人有叹三首 其三", "industry": "当代", "author": "陈振家", "content": "\n万有造人藏巧招，世间何处不风涛。侵身病毒千般虐，夺命天灾百样遭。贪欲自私难遏止，种群宗教死争鏖。斯神自握死生券，教汝无能慢慢熬。\n"}
{"title": "迈陂塘 蒋园席上作", "industry": "清代", "author": "姚燮", "content": "\n又无端、送春吋节，箫边听唱吴纻。沉沉夜气濛濛院，酒醒清寒如许。灯渐炷。看水样帘栊，宛转留烟絮。隔烟堕露。更露涤花明，花摇月碎，月警嫩鸦语。休相羡，凤鬋蛾眉无数。当筵谁识羁绪。生憎青黛湖边柳，不系樱桃船住。君念否。有抱病兜娘，漂泊梁溪路。江南何处。望天末高楼，迢迢不见，但见雁飞去。\n"}
{"title": "潼关口号", "industry": "唐代", "author": "李隆基", "content": "\n河曲回千里，关门限二京。所嗟非恃德，设险到天平。\n"}
{"title": "君山二妃诗", "industry": "清代", "author": "郑珍", "content": "\n山竹斑斑泪已枯，寺门犹自向苍梧。老僧话罢当年事，龙鸟归来风满湖。\n"}
{"title": "禁中芍药", "industry": "明代", "author": "文徵明", "content": "\n仙姿绰约绛罗绅，何日移根傍紫宸。月露冷团金带重，天风香泛玉堂春。千年想见翻阶咏，一笑羞称近侍臣。不似人间易零落，上方元自隔凡尘。\n"}
{"title": "书志示子聿", "industry": "宋代", "author": "陆游", "content": "\n误上蓬山亦已叨，所悲故里隔胥涛。还家未失屠羊业，报国元无汗马劳。载笔敢言宗史汉，闭门犹得读庄骚。小儿愿与翁偕隐，正恐声名未易逃。\n"}
{"title": "次韵陆岩老祠部见寄五首 其三", "industry": "宋代", "author": "葛胜仲", "content": "\n溪南溪北梵王宫，踊甓亭亭耸半空。红靺鞨沉山带日，碧琉璃净水无风。云迷翠阁参差见，舟舣朱桥缭绕通。泚笔凭谁写东绢，尽将烟景荐重瞳。\n"}
{"title": "过秦楼 西疆用事，边地苦寒，为填此解", "industry": "清代", "author": "黄燮清", "content": "\n晚雨扶愁，晓阴勒梦，野树朔风凄啸。黄沙梦里，白雁霜前，枯尽玉关秋草。堪叹落月阴山，燐火苍茫，寒螀独吊。听几声胡管，几枝羌笛，鬓丝催老。谁记得、出塞歌长，新婚别苦，忽忽路绵书杳。金微万里，银烛三更，何处受降城堡。如此天荒，地凉寄尽征衣，何时吹到。便封侯觅取，楼外垂杨瘦了。\n"}
{"title": "守斋示予游问政山和陈广文诗予用韵呈守斋", "industry": "宋代", "author": "陈鉴之", "content": "\n小队名山访古归，雪云不解听招麾。琼瑶千嶂插空阔，珠璧一诗争崛奇。兴逸聊兹游赤石，民安何待化潢池。妓围如画心如水，鬒发从渠映玉碑。\n"}
{"title": "雨 其二", "industry": "清代", "author": "弘历", "content": "\n半夜毡庐乱点纤，晓来微觉峭寒添。白云恋岫风偏散，露出青青几笋尖。\n"}
{"title": "和张倅唐英咏梅十四首 其七", "industry": "宋代", "author": "陈傅良", "content": "\n以之为雪耶，雪或堕污浅。以之为玉耶，玉或附旒冕。春前每尝试，岁晏不退转。悠哉似有道，可与共舒卷。\n"}
{"title": "再用前韵 其一", "industry": "宋代", "author": "蔡戡", "content": "\n东君作意欲先春，故放千林火速新。风急乱飘初眩眼，地空远望忽迷神。檐楹不动垂冰柱，庭户无声糁玉尘。留取寒光待元夕，一时灯月付游人。\n"}
{"title": "桂枝香·寄怀苍虬，与匑庵、病树同作", "industry": "近代", "author": "袁思亮", "content": "\n春光过却。念久客故人，音信辽邈。愁展登临望眼，翠阴如幄。声声啼鴂催归去，怎无端、又成耽阁。闲省前游似梦，少年哀乐。任佩结、芳洲杜若。奈浪蕊夭斜，狂絮轻薄。多少东皇旧事，怨怀谁托。新来莫问加餐饭，料行吟、憔悴如昨。甚时重话，江楼夜雨，半檐花落。\n"}
{"title": "同谊夫国才饯季然于普门院取壁间五字诗各探一句为韵赋五诗某得共饮碧苔畔 其二", "industry": "宋代", "author": "王灼", "content": "\n满酌青瓷杯，醉卧白石枕。借予骊驹曲，侑我河朔饮。\n"}
{"title": "新晴二绝", "industry": "宋代", "author": "王炎", "content": "\n初春欲暖未全暖，小雨妨晴还得晴。多谢东风旧相识，少年乐事已寒盟。\n"}
{"title": "次吴仪宾韵", "industry": "明代", "author": "王越", "content": "\n醉袅吟鞭自唱酬，不知何处有离愁。数声啼鸟雨初霁，云影满溪春水流。\n"}
{"title": "寄应宁提学用留别韵二首 其二", "industry": "明代", "author": "李东阳", "content": "\n声价曾倾翰墨林，圣朝风教竟谁任。冰霜故有回春力，梁栋应劳种树心。犹记籍分中秘久，更无名谒外台深。才看白发窥青镜，又逐离情上短簪。\n"}
{"title": "杂诗十首 其五", "industry": "明代", "author": "王汝玉", "content": "\n多财情易淫，纵欲神将铄。瞻前慎图返，处泰当思约。婉娈通衢子，遨游恣欢谑。玉佩绮罗衣，白马黄金络。但慕千驷侈，安知一瓢乐。一朝时忽殊，万事总零落。盛年不可保，富贵难常托。胡彼冲虚人，冥心守恬漠。\n"}
{"title": "访山中隐者", "industry": "宋代", "author": "宋无", "content": "\n遥闻捣药声，知有幽人家。相寻欲无路，又隔一豀花。\n"}
{"title": "颂古二十一首 其十七", "industry": "宋代", "author": "释正觉", "content": "\n无人接得渠，遗逼马相如。果来桥上也，记得柱头书。\n"}
{"title": "次前韵招郑检法", "industry": "宋代", "author": "项安世", "content": "\n人健萸真好，尊开菊自知。无聊念前日，一笑及斯时。高处云如帽，愁边雨欲丝。能来纸窗底，相伴赋新诗。\n"}
{"title": "峡江", "industry": "清代", "author": "张思齐", "content": "\n一水穿双峡，孤城隐乱山。暮天闻水碓，斜日掩柴关。地忆巴邱旧，溪如碧玉环。欲寻梅福宅，应在白云间。\n"}
{"title": "安之朝议哀辞二首", "industry": "宋代", "author": "司马光", "content": "\n场屋推声价，朝绅仰典刑。朱衣老卿列，白首峦亲庭。舟壑一朝失，泉台万古扃。音容宛在目，争免涕飘零。\n"}
{"title": "武昌县西山寺", "industry": "宋代", "author": "孔武仲", "content": "\n吴王宫殿西山头，萧萧爽气长如秋。武昌连都甚逼仄，赖有此山供胜游。东南豪杰俱故旧，当年孝廉孙仲谋。一朝名号僭九五，朱紫罗列皆公侯。欢娱应似河朔饮，缥缈宜有云端楼。危弦脆管落天上，饮散咸入西江流。而今寂寞皆陈迹，遍地松竹清阴浮。岩泉滴沥醒四座，相见环佩锵琳球。龙泉宝气亦消尽，磨剑只有空池留。老僧向我说遗事，兴废反覆令人悉。但当沈酣卷大白，徐趁明月牵归舟。\n"}
{"title": "谢林簿遗庐阜茶芽 其一", "industry": "宋代", "author": "潘牥", "content": "\n谁采匡庐紫玉芽，二千里路到吾家。砖炉石铫自烹吃，清落诗脾作雪花。\n"}
{"title": "周草庭都尉李西涯学士两岁复命同日有诗次韵", "industry": "明代", "author": "程敏政", "content": "\n晓殿金门启，春城玉漏终。才华惊二妙，喜色上重瞳。分署斋心久，连年入对同。欲从歌盛事，迂拙愧唐风。\n"}
{"title": "东桥顾公巡抚湖南行部至衡州纵游南岳某闻而慕之二首 其二", "industry": "明代", "author": "王慎中", "content": "\n好游晚益耽，身到楚天南。胜迹摩崖刻，奇文览记探。高僧留与偈，野客偶成谈。更有名书写，藏山副石函。\n"}
{"title": "呈大方伯蔡公 其一", "industry": "明代", "author": "韩上桂", "content": "\n盛世慎蕃屏，选建重明德。东粤滨海隅，虽远承北极。驿道通百蛮，租税供上国。广荫藉棠阴，四民待食息。美哉蔡公贤，出入虔其职。帝命长庶侯，俾作下土式。申甫广周基，邴魏维汉室。钜任今正同，芳猷均可则。\n"}
{"title": "送赵别驾", "industry": "明代", "author": "胡应麟", "content": "\n参军曾入幕，别驾复移舟。渌水莲花隔，清溪杜若留。莺声吴甸晓，骑火粤山秋。好作师雄梦，罗浮问旧游。\n"}
{"title": "晓过花桥入宣州界四首", "industry": "宋代", "author": "杨万里", "content": "\n敬亭宛水故依然，叠障双溪阿那边。谢守不生梅老死，倩谁海内裳风烟。\n"}
{"title": "中元甲子以辛丑驾幸蜀四首 其二", "industry": "唐代", "author": "罗隐", "content": "\n爪牙柱石两俱销，一点渝尘九土摇。敢恨甲兵为弃物，所嗟流品误清朝。几时睿算歼张角，何处愚人戴隗嚣？跪望嵏山重启告，可能馀烈不胜妖。\n"}
{"title": "题友人判太平归来诗卷", "industry": "宋代", "author": "钱选", "content": "\n宫锦翩翩五色麟，如君端合侍枫宸。山中老去陶弘景，湖曲归来贺季真。上界神仙足官府，此身城郭旧人民。还乡我结同盟社，只看桃花莫问春。\n"}
{"title": "平原君传书后", "industry": "清代", "author": "钱惠尊", "content": "\n公等碌碌皆因人，平原枉有三千宾。囊大曾无一锥贮，见遂不识来何许。邯郸城门昼不开，此时局促真驽骀。不闻公子画奇策，乃至以姊要人哉。吁嗟乎！美人一笑何大罪，特借卿头为士贿。矫情待士士不取，有客飘然向东海。\n"}
{"title": "和鲍县尉", "industry": "宋代", "author": "赵师秀", "content": "\n留僧秋阁上，身自伴僧闲。潄齿临寒水，焚香对远山。野禽偷果去，童子借经还。馀兴成诗句，高题屋柱间。\n"}
{"title": "读折诗效其体", "industry": "宋代", "author": "方岳", "content": "\n我贫良亦囏，未老生白须。策名奉常第，年已三十余。半生苦无几，宁不欲疾驱。山麋野而僻，所至皆崎岖。一登督视府，两驾太守车。意见有不合，索去不待炊。所以二十载，同一优侏儒。岂如云水身，自迁瓜芋区。夕吾酒一瓢，朝吾饭一盂。贫贱与富贵，本自无羞殊。寄语刘伯友，毋烦鬼揶揄。\n"}
{"title": "过韩孟郁清居 其二", "industry": "明代", "author": "李之世", "content": "\n山光纷入户，草色连青郊。揆地刚盈笏，穿池只一坳。纸窗萤借焰，阶树鸟同巢。且喜茆堂近，荆扉带月敲。\n"}
{"title": "宜人姚氏挽词", "industry": "宋代", "author": "林亦之", "content": "\n别驾归来日，连年哭九原。白头如此母，丹旐只诸孙。灯火槟榔市，箫笳梅子村。比邻恼鹅鸭，还阻吊幽魂。\n"}
{"title": "赠司徒兼侍中宋宣献挽词四首 其一", "industry": "宋代", "author": "宋庠", "content": "\n一世文为伯，三阶象有光。何言隆栋吉，忽叹夜舟藏。襚礼朝颁册，哀音路过丧。善人今不与，神理太茫茫。\n"}
{"title": "宫词 其六十八", "industry": "宋代", "author": "周彦质", "content": "\n圣主边谋过六奇，指踪决胜率前知。深沉清禁传三鼓，犹报金牌出睿思。\n"}
{"title": "归去来集字十首，并引 其二", "industry": "宋代", "author": "苏轼", "content": "\n涉世恨形役，告休成老夫。良欣就归路，不复向迷途。去去径犹菊，行行田欲芜。情亲有还往，清酒引樽壶。\n"}
{"title": "竟陵故城", "industry": "明代", "author": "王越", "content": "\n荒城遗迹在，眺望欲沾巾。旧冢连新冢，今人杂古人。断碑多作础，枯木尽为薪。回首东风路，年年草自春。\n"}
{"title": "澎湖杂咏二十首和陈别驾廷宪 其九", "industry": "清代", "author": "周凯", "content": "\n东望台阳咫尺间，好风不怕石嶕顽。五更洋面平明到，习惯波涛自往还。\n"}
{"title": "玉楼春 为伯永作", "industry": "金朝", "author": "高士谈", "content": "\n少年人物江山秀。流落天涯今白首。形容憔悴不如初，文彩风流仍似旧。百花元是仙家酒。千岁灵根能益寿。都将万事付天公，且伴老人开笑口。\n"}
{"title": "禅颂", "industry": "宋代", "author": "黄庭坚", "content": "\n自古多如此，君今独奈何。可来白云里，教汝紫芝歌。\n"}
{"title": "别岁", "industry": "宋代", "author": "苏辙", "content": "\n富贵日月速，贫贱觉岁迟。迟速不须问，俱作不可追。亲旧旦酣饮，送尔天北涯。岁岁虽无情，従我历四时。酌尔一杯酒，留我壮且肥。长作今岁欢，勿起异日悲。掉头不肯顾，曾莫与我辞。酒阑气方横，岂信従尔衰。\n"}
{"title": "赠冯法师", "industry": "宋代", "author": "舒岳祥", "content": "\n我昔登巾山，曾题翠微阁。清诗照江月，月落诗不落。踏露沐长松，辽东一只鹤。千载还归来，塔杪栖寥廓。过我沧海东，复作羽衣客。问客何处来，乃是巾山郭。旧题雷卷去，恐我有新作。赠之锦绣段，归哦耿林壑。\n"}
{"title": "过袁中郎故居有忆小脩年兄", "industry": "明代", "author": "黄公辅", "content": "\n诸袁名沸楚之南，郭外故居俯碧潭。柳色犹疑分角里，鸟声差似诵瞿昙。试看今日苞纹九，奚让当年凤侣三。兰籍萧条增感慨，式庐空自怅晴岚。\n"}
{"title": "同杨少傅蹇夏二尚书过山寺", "industry": "明代", "author": "金幼孜", "content": "\n野寺浑萧索，经行驻马鞍。饥乌啼树杪，独犬吠云端。小酌僧同话，新炊客共餐。题诗记行迹，偶得共盘桓。\n"}
{"title": "秋兴八首 其四", "industry": "明代", "author": "尹耕", "content": "\n十万鸣弦报吉囊，野心狼子是花当。连姻故自轻中国，分道频看入汉疆。推毂丈人空肉食，操戈遗孽尚萧墙。不应千羽修文日，岁岁三关有战场。\n"}
{"title": "义了道人昨梦斋", "industry": "宋代", "author": "吴表臣", "content": "\n不受尘网缠，祝发趣幽屏。回观真梦事，超然得深省。寂照涵虚空，梦觉等前境。\n"}
{"title": "通判桃花厅", "industry": "宋代", "author": "梅尧臣", "content": "\n种桃西庭下，有意延东风。东风与雨至，染出枝上红。花底有小鸟，其字曰桃虫。既於桃得名，为桃言女工。翦罗作舞衣，奉君欢莫穷。举杯无愧者，避世武陵翁。\n"}
{"title": "大别山", "industry": "明代", "author": "陶安", "content": "\n神秀皆由造化功，山因夏史望尊隆。崇关磊磊当冲要，南纪滔滔此会通。千古岁寒存老柏，一亭秋兴感飞桐。我来极目湖湘阔，作赋登高效楚风。\n"}
{"title": "勉谢自明", "industry": "宋代", "author": "杨时", "content": "\n少年力学志须强，得失由来一梦长。试问邯郸欹枕客，人间几度熟黄粱。\n"}
{"title": "蝶恋花", "industry": "宋代", "author": "欧阳修", "content": "\n欲过清明烟雨细。小槛临窗，点点残花坠。梁燕语多惊晓睡。银屏一半堆香被。\n\n新岁风光如旧岁。所恨征轮，渐渐程迢递。纵有远情难写寄。何妨解有相思泪。\n"}
{"title": "居老山十年有感", "industry": "近代", "author": "俞律", "content": "\n老山今久寄，心事付苍茫。数见春风起，长闻野卉香。林深藏日月，天近问圆方。诗酒老于此，男儿无故乡。\n"}
{"title": "和张文纪咏雪二首 其一", "industry": "宋代", "author": "王之道", "content": "\n万境沉沉夜气严，广寒初下水晶帘。三杯强沃浇肠酒，一捻聊分暖砚盐。已恨梅梢遭挫折，可堪风物为般添。才高柳絮虽难到，此语于今亦恶拈。\n"}
{"title": "龙池春草", "industry": "唐代", "author": "李洞", "content": "\n龙池清禁里，芳草傍池春。旋长方遮岸，全生不染尘。\n\n和风轻动色，湛露静流津。浅得承天步，深疑绕御轮。\n\n鱼寻倒影没，花带湿光新。肯学长河畔，绵绵思远人。\n"}
{"title": "秋风三叠 其三", "industry": "明代", "author": "黎民表", "content": "\n秋风凄凄霜霏霏，薄寒夜透琉璃扉。玄蝉抱枝露气微，疏灯耿耿流黄机。中房泪下如绠縻，金方路遥消息稀。杳难致之双明玑，三星煌煌承夜辉，何为淹留忆忘归。\n"}
{"title": "梅花喜神谱·大开一十四枝", "industry": "宋代", "author": "宋伯仁", "content": "\n仙掌在何处，徒成千载羞。唯有故园菊，沾濡当九秋。\n"}
{"title": "摸鱼儿", "industry": "元代", "author": "许有孚", "content": "\n买陂塘旋栽杨柳，诗翁急欲知务。平生想像江湖意，几度鸡鸣风雨。凫有渚。直晚景桑榆，才得埋霞屿。先贤好语。道钟鼎山林，神仙宰相，从昔不同趣。西池路。天意而今都许。佳人协律调吕。浮沉愿入鸡豚社，其奈香山佳句。谁我醑。又菊节相催，先约修花谱。犹今视古。有洹水秋声，林卢爽气，壮观我西圃。\n"}
{"title": "征西将军行", "industry": "明代", "author": "王世贞", "content": "\n征西铁冠双缦胡，结发百战当匈奴。虎头自是万里相，猿臂能轻三石弧。七更帅印控属国，再踏王庭擒骨都。白头据鞍偏矍铄，赤胆悬胸何卓荦。西河太守血吮疮，护羌校尉躬持药。负土亲填光禄塞，绝甘不作嫖姚幕。清秋候气度刁斗，中夜筹沙坐铃阁。传烽一点若星流，便凿凶门上臂韝。个个健儿擐越练，家家少妇砺吴钩。争道鸿毛等微命，共祈龙额早封侯。横行要赭天山色，独立能高紫塞秋。由来壮士矜才气，耻学低眉事文吏。儿女俱能道颜色，公卿不见通名字。万死常怀马革心，一归羞作菟裘计。天子临轩总第功，赋诗谈檄尽豪雄。谁更封侯并拜相，李蔡为人在下中。\n"}
{"title": "大司寇林见素先生朝见之日余适出京承见示谒武夷精舍宿武夷自寿诗凡四首依韵奉答 其四", "industry": "明代", "author": "罗钦顺", "content": "\n一酌金陵酒，分飞二十年。谁教宫漏底，相见烛光前。海宇公宜寿，尘埃我未仙。春明回首隔，犹荷故人怜。\n"}
{"title": "清平乐·贺吴裕民新婚", "industry": "近代", "author": "周学藩", "content": "\n枝头鹊喜。春早花前起。满眼奇岩苍翠里。恰称卷帘梳洗。人间难得忘情。本来心迹双清。算有相知携手，而今不负平生。\n"}
{"title": "送声远往杭州 其一", "industry": "明代", "author": "屈大均", "content": "\n此去江湖路渺茫，千金岂必不垂堂。渊冰自守诗人戒，况复庭闱在异乡。\n"}
{"title": "和李自得题咏小园上下平韵三十首 其十一 十一真", "industry": "明代", "author": "邓云霄", "content": "\n宦拙非无命，诗成若有神。宫商一以叶，鱼鸟自相亲。白眼宜投帻，青云叹积薪。未须论出处，草莽固称臣。\n"}
{"title": "郑惠叔阁学守建宁三首 其二", "industry": "宋代", "author": "袁说友", "content": "\n周之士也贵，如圭璧璠玙。东陕与南土，出入本裕如。高冠不可羁，位次实有馀。轻此一叶舟，孰肯戏鲁儒。自公抗章行，益以贵士夫。\n"}
{"title": "苏州别驾周德中以余致仕居间而称神仙太守作十绝复之 其十", "industry": "明代", "author": "张弼", "content": "\n欧阳自号无仙子，卓识真知冠古今。弱水蓬莱在何许，愚夫白骨紫苔深。\n"}
{"title": "除夕", "industry": "清代", "author": "缪鹤鸣", "content": "\n年华荏苒又残冬，云水为家事事慵。酒债虽无诗债逼，俗情渐淡道情浓。霜天一字还乡雁，烟寺三声报晓钟。问我金丹真口诀，庵前笑指岁寒松。\n"}
{"title": "公暇偶作", "industry": "宋代", "author": "张咏", "content": "\n世情多与道相违，偶忽公閒便息机。贪竞已从心下绝，爱憎还觉眼中稀。时文炼漉教归正，圣易参研尽入微。本要资身兼报国，安知四十九年非。\n"}
{"title": "得胡本书并佳作末示诸贤动静次韵奉酬并呈胡谦□陈涣 其三", "industry": "明代", "author": "梁兰", "content": "\n远书珍在笥，虚馆重怀君。夜枕徒千里，秋山秪一云。猿声挥泪听，梧叶向愁闻。惟恨天河水，东西两地分。\n"}
{"title": "楚妃叹", "industry": "明代", "author": "全室宗泐", "content": "\n宫城禁兵夜簇簇，君王不返宫中宿。戎车彭彭云梦林，猎火煌煌汉皋曲。章华台前江水流，君心如水无日休。虎狼劲敌却不忧，草间狐兔为深仇。\n"}
{"title": "梅花坞二首 其二", "industry": "明代", "author": "卢龙云", "content": "\n尽洗铅华态，惟馀冰雪姿。和风任披拂，休向笛中吹。\n"}
{"title": "奉和御制读后周书 其三", "industry": "宋代", "author": "夏竦", "content": "\n迁哲承华绪，深谋事战征。艰危思大节，慷慨得群情。惠爱均戎旅，威名震敌城。江陵摧寇势，宵遁赖奇兵。\n"}
{"title": "再用前韵寄蔡天启", "industry": "宋代", "author": "王安石", "content": "\n蔡侯东方来，取友无所挟。翛翛一囊衣，偶以一书笈。定林朝自炊，有匕或无筴。时时羹藜藿，镬大苦难燮。骄顽遂敢侮，有甚观骈胁。澹然山谷中，变色未尝辄。始见类欺魄，寒暄粗酬接。从容与之语，烂漫无不涉。奇经可治疾，秘祝可解魇。巫医之所知，瞽史之所业。载车必百两，独以方寸摄。微言归易悟，疾若髭赴镊。天机信卓越，学等何足躐。纵谈及既往，每与唐许协。扬雄尚汉儒，韩愈真秦侠。好大人谓狂，知微乃如谍。惟初造文字，人惑鬼愁慑。秦愚既改罪，新眊仍易叠。六书遂失指，隶草矜敏捷。谁珍坛山刻，共赏兰亭帖。东京一祭酒，收拾偶予惬。少尝妄思索，老懒因退怯。侯方习篆籀，寸管静尝厌。深原道德意，助我耕且猎。昔功恐唐捐，异味今得饁。京口媚学子，追师尝劫劫。陆赢淮汴粮，水僦湖海艓。远求而近遗，如目不见睫。伪凤易悦楚，真龙反惊叶。闻予再三叹，往往心不厌。或自逸而走，或呿而不嗋。或嗤元郎漫，或訾白翁嗫。铄金徒欲消，韫玉岂愁浥。贤愚有定分，咄汝无喋喋。跨鞍随我游，曳屣联我跕。照泉挹清泚，跂石缘嵬嶪。东陂数鯈鱼，西崦追蛱蝶。翳林窥抟黍，藉草听批颊。黄寻远莲须，红阅邻杏靥。荏苒光景流，杨园忽无叶。扶痾归未久，吾见喜宁帖。褰裳告我去，禄仕当随牒。萧晨秣款段，归骑得追蹑。谓言循东路，复出西城堞。行矣忍羁旅，无鱼勿弹铗。天闲久索骥，骏足方腾蹀。长驱勿骄矜，小踠亦勿惵。鹏飞九万里，勿借风一箑。溟波浩难穷，勉自养鳞鬣。爵禄实天械，功名为接摺。宁能复与我，摇漾秦淮檝。附书勿辞频，隔岁期汉箧。\n"}
{"title": "已卯二十初度志感", "industry": "近代", "author": "庞俊", "content": "\n似水年华取次过，酒樽诗卷意如何。独无数亩携牛角，未厌閒门闭雀罗。物外游嬉兵后少，儿时欢笑梦中多。于今更识东坡误，墨不磨人人自磨。\n"}
{"title": "禅人写真求赞 其四十", "industry": "宋代", "author": "释正觉", "content": "\n风日面皮，秋山眉目。闲情肖水云，野性从麋鹿。憨憨少室九年，草草曹溪一宿。穷根彻源，出髓敲骨。明回老兔宫，冷下苍龙窟。诸人名邈兮摇手未然，万象森罗兮点头具足。\n"}
{"title": "蓦山溪", "industry": "清代", "author": "汪东", "content": "\n嘉陵江畔，解佩初逢地。江水比深情，信潮还、吴头楚尾。爱离憎会，此恨古今同，红豆破，彩鸳分，洒尽临岐泪。幽燕路阻，锦字书难寄。鹦鹉却传言，道新来、曾窥姝丽。风寒似剪，愁损玉肌肤，匀面药，洗脂痕，别又生春意。\n"}
{"title": "寄上德平王南岑", "industry": "明代", "author": "谢榛", "content": "\n别意相牵雨梦遥，白莲社冷复谁招。病馀较懒心犹壮，诗里多穷气不骄。秋草放鹰随仆从，夕阳驻马问渔樵。何时共赏龙山胜，醉听松风响洞箫。\n"}
{"title": "长安道（一作宋之问诗）", "industry": "唐代", "author": "沈佺期", "content": "\n秦地平如掌，层城入云汉。楼阁九衢春，车马千门旦。\n\n绿槐开复合，红尘聚还散。日晚斗鸡还，经过狭斜看。\n"}
{"title": "山居奉答诗社列位老伯见怀之作 其二", "industry": "明代", "author": "霍与瑕", "content": "\n为寻佳胜趣偏酣，更向烟霞古洞南。小朵幽花临水岸，长条野葛护云庵。山中茹草群麋鹿，风外传笙几鹤骖。一味清真聊自适，不知人世有肥甘。\n"}
{"title": "秋梦 其三", "industry": "明代", "author": "陈献章", "content": "\n夜来何所梦，洗耳白龙池。秋月下相照，天风高自吹。永持一瓢水，细嚼万年枝。山鬼向我拜，先生是希夷。\n"}
{"title": "冬日", "industry": "宋代", "author": "李复", "content": "\n日出东南隅，转侧下西陆。不经中天行，但惊六龙速。愁寒余月阴，云重欲压屋。霰雪飞不断，凝冰介万木。怒风中夜起，呼号鬼神哭。鼓荡溟渤倾，势欲翻坤轴。十日未肯回，冻埋蛟龙缩。城市百买闭，衾裯换斗粟。萧条触事艰，更觉生意促。安得青帝回，爱景变邹谷。气温筋骸舒，负暄一饭足。岂愿北邻富，甲第厌梁肉。\n"}
{"title": "蔚州歌四首", "industry": "明代", "author": "尹耕", "content": "\n虏骑临城气益横，共言乘势犯神京。将军便可封秦塞，汉士能无请汉缨。\n"}
{"title": "远明阁饮", "industry": "宋代", "author": "李彭", "content": "\n百尺游丝入座来，浮岚空翠入樽罍。谈谐自得江山助，觞咏不劳丝管催。滕阁风流今未远，南楼气味唤仍回。城鸦欲曙众客醉，木末阑干悬斗魁。\n"}
{"title": "水天月歌", "industry": "宋代", "author": "汪莘", "content": "\n朝立寒溪东，暮立寒溪西。一到神顿领，熟视眼更迷。水光不见水，但见青天无表裹。天光不见天，但见一片清烟涵无边。水中有天天不湿，天中有水水不入。天耶水耶堕渺茫，只是天光与水光。月来水天中，水天裹月如不裹。月去水天中，水天锁月如不锁。明月不来不去时，琉璃泡中珠中颗。先自水天莫分别，更添月包更亲切。水色天色月色擘不开，水光天光月光拈不来。梦中酒渴不可忍，一口吸下骊龙腮。\n"}
{"title": "题龙隐岩", "industry": "宋代", "author": "王迤祖", "content": "\n龙蟠此地不知年，飞去穿成万仞渊。霖雨四方今欲遍，后人空自想蜿蜓。\n"}
{"title": "商颂·玄鸟", "industry": "先秦", "author": "佚名", "content": "\n天命玄鸟，降而生商，宅殷土芒芒。古帝命武汤，正域彼四方。\n方命厥后，奄有九有。商之先后，受命不殆，在武丁孙子。武丁孙子，武王靡不胜。\n龙旂十乘，大糦是承。邦畿千里，维民所止，肇域彼四海。\n四海来假，来假祁祁。景员维河。殷受命咸宜，百禄是何。\n"}
{"title": "鹭鸶笼", "industry": "清代", "author": "弘历", "content": "\n笼中白发双鹭鸶，点缀园景近水湄。随时食宿且得意，不须珠帘绣柱围。野凫天际翩其飞，忽集笼上侧眼窥。昂昂似诩无羁束，不知双鹭还相嗤。笼中稻粱差足饱，无心远举云霞表。江上渔翁富网罗，安得雌雄镇相保。\n"}
{"title": "骤雨偶成", "industry": "明代", "author": "张天赋", "content": "\n笑登亭子拨开云，山色湖光带酒吞。天雨岂颛留客饮，故添湖水两三分。\n"}
{"title": "咏史上·伏生", "industry": "宋代", "author": "陈普", "content": "\n文杏沙棠代代殃，露台不作作阿房。古来尧禹卑宫室，不为丹朱与太康。\n"}
{"title": "蝶恋花三阕 其二", "industry": "清代", "author": "梁启超", "content": "\n毕竟和卿干甚事。未到中年，哀乐先如许。寂寂庭芜春满地。海棠那识人蕉萃。一霎斜阳搀暮雨。絮絮阴晴，天亦无凭据。花自不言莺自语。可怜心比秋莲苦。\n"}
{"title": "题淮阴泰山行宫庙", "industry": "宋代", "author": "徐积", "content": "\n泰山隆隆，作镇于东。有如配林，在淮之阴。厥庙维严，厥貌维肖。斯民奉之，是为别庙。\n"}
{"title": "秋日二首 其二", "industry": "宋代", "author": "孙觌", "content": "\n云巘曾棱路远苍，井梧萧瑟陨疏黄。浪浪一枕芭蕉雨，端为幽人滴夜长。\n"}
{"title": "渡江", "industry": "清代", "author": "金武祥", "content": "\n又出横坍口，中流望渺然。沙痕分断港，帆影落遥天。风细晴云绉，江空落日圆。仓皇争北渡，犹忆十年前。\n"}
{"title": "发泗州", "industry": "宋代", "author": "张耒", "content": "\n万艘猎猎战风桅，我亦孤舟别岸隈。漠漠晓云生木末，萧萧飞雨送帆开。消磨岁月书千卷，零落江湖酒一杯。因病得州真漫尔，功名于我亦悠哉。\n"}
{"title": "春晴忆湖上", "industry": "明代", "author": "李梦阳", "content": "\n湖上晴烟积雪春，柳条湖水接芳新。林莺恰恰稀逢侣，岸日晖晖低向人。汀芷渚兰暄自碧，浴凫飞鹭晚相亲。弄移白日思渔舸，啸倚青云愧此身。\n"}
{"title": "杂诗（四首）", "industry": "明代", "author": "王祎", "content": "\n凤皇无竹实，无以充朝饥。麒麟遇畋夫，乃比麕与麋。君子负道德，不遇将奚为。所以鲁中叟，终身竟栖栖。¤\n"}
{"title": "自英德至浛洸道中作", "industry": "明代", "author": "屈大均", "content": "\n一县尽奇峰，参差削玉蓉。人烟含乱石，瀑影出寒松。空翠飞犹湿，馀花落尚秾。乱同樵女渡，洸口暮闻钟。\n"}
{"title": "赠李聪峦 其二", "industry": "明代", "author": "申佳允", "content": "\n孝廉船泊藕华滨，醉眼横看捧檄人。五色虹霓龙剑气，十年风雨建章春。浮云碣石金茎瑞，池草寒塘玉树新。落落中原吾辈在，花砖睥睨绿莎茵。\n"}
{"title": "乐昌公主", "industry": "宋代", "author": "秦观", "content": "\n金陵往昔帝王州，乐昌主第最风流。一朝隋兵到江上，共抱凄凄去国愁。越公万骑鸣笳鼓，剑拥玉人天上去。空携破镜望红尘，千古江枫笼辇路。\n"}
{"title": "冬暮村居杂咏，寄叔白七首 其六", "industry": "清代", "author": "李宪噩", "content": "\n茅堂耽夜坐，布被恋朝眠。诗句还随历，身名不称年。森沈残腊日，错莫早阴天。只对陶公集，闲哦饮酒篇。\n"}
{"title": "送僧游五台", "industry": "唐代", "author": "贯休", "content": "\n羡师游五顶，乞食值年丰。去去谁为侣，栖栖力已充。\n\n浊河高岸拆，衰草古城空。必到华严寺，凭师问辨公。\n"}
{"title": "言游武夷道中抚景因忆往年尚宾吕君天台之约", "industry": "明代", "author": "徐渭", "content": "\n岩壑千重路转偏，春阴漠漠带炊烟。困投野店聊呼酒，笑问名山数举鞭。笼鸟对人喧曙色，桃花临水弄新年。多情忽忆天台约，归去应寻剡曲船。\n"}
{"title": "拟寒山寺 其六十八", "industry": "宋代", "author": "释怀深", "content": "\n道力与福力，平时似乱真。福力有盛衰，道力无富贫。人生不学道，只种轮回因。君看天福尽，满眼生埃尘。\n"}
{"title": "次韵刍父秋怀", "industry": "宋代", "author": "苏泂", "content": "\n四十才如此，将来事可吁。长斋甘短褐，旧债压新租。已觉身何有，行当梦亦无。茅檐负朝日，黄卷足相娱。\n"}
{"title": "偈颂一百零二首", "industry": "宋代", "author": "释慧远", "content": "\n红霞穿碧落，白鹭点苍苔。不得颜良首，谁能叹善哉。根向梢头出，子从花裹开。只遮是，不须猜，青山绿水鬓边腮。有时寻不见，依旧却还来。\n"}
{"title": "吴兴慎侍御子正见访", "industry": "明代", "author": "王世贞", "content": "\n须髯如戟气如新，不谓菰芦有此人。稷下书名齐慎到，郊居赋草示王筠。兰心不隔逢璚树，棠色无多愧白蘋。莫以浮家易来往，掩关吾计欲终身。\n"}
{"title": "乱后逢李昭象叙别", "industry": "唐代", "author": "杜荀鹤", "content": "\n李生李生何所之，家山窣云胡不归。兵戈到处弄性命，\n\n礼乐向人生是非。却与野猿同橡坞，还将溪鸟共渔矶。\n\n也知不是男儿事，争奈时情贱布衣。\n"}
{"title": "补亡诗 崇邱三章", "industry": "清代", "author": "弘历", "content": "\n涧松童童，蛙黾邻兮。邱草萋萋，荡青云兮。凡百君子，慎乃托身兮。涧松童童，涧则卑兮。邱草萋萋，邱则崎兮。凡百君子，审乃所依兮。有崇者邱，物无不遂。有卓者道，愚无不智。资生育德，永植毋替。\n"}
{"title": "露", "industry": "宋代", "author": "徐照", "content": "\n立久衣襟润，空中气结成。光凝兰叶腻，冷逼鹤阴清。又觉为霜近，犹能向日明。惟知汉宫内，千尺有金茎。\n"}
{"title": "元日用元礼韵", "industry": "明代", "author": "佘翔", "content": "\n乘春初出郭，峡口一亭开。不为条风暖，何缘缓步来。鱼翻池上藻，鸟啄涧边梅。欲倚卢敖杖，翩翩上九垓。\n"}
{"title": "郑州浮波亭", "industry": "宋代", "author": "吕夷简", "content": "\n清波环绕地无尘，榜署嘉名得意新。若问经纶康济术，亭中兼有钓璜人。\n"}
{"title": "奉和别越王", "industry": "唐代", "author": "李敬玄", "content": "\n飞盖回兰坂，宸襟伫柏梁。别馆分泾渭，归路指衡漳。\n\n关山通曙色，林籞遍春光。帝念纡千里，词波照五潢。\n"}
{"title": "赠范君用笔工五首 其五", "industry": "宋代", "author": "方回", "content": "\n善舞吾闻霓裳曲，□□音有陶朱公。长袖多钱世岂少，铁鞭难得尉迟恭。\n"}
{"title": "宿伯显家", "industry": "明代", "author": "庄昶", "content": "\n平生安老睡，此夜独何期。病枕风谁碍，疏棂叶放欺。山留人愈静，月有句专奇。若许论更鼓，因知某亦知。\n"}
{"title": "田家四时", "industry": "宋代", "author": "梅尧臣", "content": "\n草木遶篱盛，田园向郭斜。去锄南山豆，归灌东园瓜。白水照茅屋，清风生稻花。前陂日已晚，聒聒竞鸣蛙。\n"}
{"title": "闻景仁迁居许昌为诗寄之", "industry": "宋代", "author": "司马光", "content": "\n天衢名利场，尘泥继朝昏。况兹辞荣久，厌苦车马喧。慨然忽高举，翩若黄鹄翻。朝卖西城宅，暮理南行辕。回首岂无怀，眷眷望国门。想象解装初，完美未可论。纵横置老屋，缺剥周短垣。臧获念去故，炊爨假罂盆。幼稚喜就新，阶庭走诸孙。幸有克家子，生事不日温。许昌昔名都，于今亦雄藩。先贤虽已远，风迹凛犹存。况复多巨公，分义素所敦。丞相辞黄阁，学士乘朱轓。青云司禁省，白首会山樊。潩水湛寒光，尽眼清心魂。华堂临曲渚，画舫承芳樽。高谈金石谐，逸笔风雨奔。得朋诚多欢，孤陋未可谖。时当惠好音，独乐慰荒园。\n"}
{"title": "滕王阁", "industry": "清代", "author": "高学濂", "content": "\n佩玉鸣銮渺列仙，空留高阁敞江天。地当水驿千樯集，名借词人一序传。宾主逢迎真盛事，风云作合亦前缘。我来不尽登临兴，依旧湖山起暮烟。\n"}
{"title": "仿元遗山论诗绝句 其十六", "industry": "近代", "author": "王昌麟", "content": "\n织性雕情学楚词，深心未许浅人知。义山毕竟师昌谷，莫怪延陵但相皮。\n"}
{"title": "宣上人远寄和礼部王侍郎放榜后诗，因而继和", "industry": "唐代", "author": "刘禹锡", "content": "\n礼闱新榜动长安，九陌人人走马看。一日声名遍天下，\n\n满城桃李属春官。自吟白雪诠词赋，指示青云借羽翰。\n\n借问至公谁印可，支郎天眼定中观。\n"}
{"title": "好事近", "industry": "宋代", "author": "吕渭老", "content": "\n小饮破清寒，坐久困花颓玉。两行艳衣明粉，听阿谁拘束。\n\n丽华百媚坐来生，仙韵动群目。一曲凤箫同去，倦人间丝竹。\n"}
{"title": "赠洪山霖藏主", "industry": "明代", "author": "管讷", "content": "\n上人典藏东岩阁，阅尽西来贝叶书。秋水莲花千百亿，一莲花上一真如。\n"}
{"title": "寄成都吴龙图同年", "industry": "宋代", "author": "司马光", "content": "\n照席烛花暖，随车剑骑寒。江山资秀句，风日助清欢。政简坤维静，仁深井络安。行歌与独酌，岂得并闲官。\n"}
{"title": "题顾凯之醉道士图", "industry": "宋代", "author": "谢薖", "content": "\n虎头痴绝自不痴，丹青妙处手得之。石岩戏画幼舆了，酒狂更貌黄冠师。一人坐睡真被酒，二人杯杓不停手。一人回面愁不釂，二人直视开口笑。上有醉墨书者谁，翰林手题独酌诗。题诗真识醉时味，画图如写诗中意。珍藏不换一斛珠，李诗顾笔今世无。\n"}
{"title": "宁宗朝享三十五首 哲宗室用《重光》。", "industry": "宋代", "author": "郊庙朝会歌辞", "content": "\n于皇我宋，世有哲明。元祐用人，遹骏有声。绍述先志，思监于成。受天之祜，王配于京。\n"}
{"title": "题宿禅师院", "industry": "唐代", "author": "贯休", "content": "\n身闲心亦然，如此已多年。语淡不著物，茶香别有泉。\n\n古衣和藓衲，新偈几人传。时说秋归梦，孤峰在海边。\n"}
{"title": "黄天谷赠诗次韵二首 其二", "industry": "宋代", "author": "刘克庄", "content": "\n世无仙则已，有必属斯人。丹熟将分友，云游每念亲。小窗时读易，静室夜修真。符篆皆馀事，题诗亦出尘。\n"}
{"title": "寿仙游许宰", "industry": "宋代", "author": "王迈", "content": "\n南极秋来光烛天，琴堂此夕寿诗仙。庞公戊子孰小小，寇相中元相后先。制锦从容才有刃，嚼丹赋咏笔如椽。交梨火枣特别大，众此蓬莱不计年。\n"}
{"title": "游仙窟诗 答文成", "industry": "唐代", "author": "崔十娘", "content": "\n天涯地角知何处，玉体红颜难再遇。但令翅羽为人生，会些高飞共君去。\n"}
{"title": "吕待制所居八咏·舒啸", "industry": "宋代", "author": "王炎", "content": "\n黄山峙立高崔嵬，上有飞仙时往来。问之谁作东道主，舒啸亭中人姓回。坐对危峰倒樽酒，偃仰胡床篆烟吐。划然清响透云端，此意悠悠眇千古。好是夜深孤月明，风松泉石清更清。我来拟作叔夜辈，一听空山鸾凤声。\n"}
{"title": "战城南", "industry": "明代", "author": "霍与瑕", "content": "\n战城南，烽燧举。罗旁贼首猛如虎，陈侯歼之不一鼓。追奔逐北无遗侣，显显戎功上军府。谗烁金，毁销骨，盖世英猷竟埋没。寄语凡夫莫鞅掌，烈士报国安图赏。中流屹石对贞心，年年岁岁，恶浪崩腾任消长。\n"}
{"title": "游山和白沙晚酌韵十首 其三 文屋山", "industry": "明代", "author": "王渐逵", "content": "\n云锁峦头月锁溪，望洋何处更多迷。遥从四壁看仍断，只有中峰压不低。巢许已前归谱牒，烟霞之内即封提。苔花十里俱凝合，杖屦何因得染泥。\n"}
{"title": "小疾自警", "industry": "宋代", "author": "陆游", "content": "\n老来土弗强，举箸辄作病。造物盖警之，何啻三下令。而我不自珍，若与疾竖竞。岂惟昧摄养，实亦阙忠敬。颠踣乃自诒，何用死不瞑？自今师古训，念念贵清静。羔豚昔所美，放斥如远佞。淖糜煮石泉，香饭炊瓦甑，采蔬撷药苗，巾羃相照映。膨脝亦宜戒，仅饱勿惮剩。隐书有至理，要使气常胜。因之戒友朋，苦语君试听。\n"}
{"title": "送别祺公先生 其五", "industry": "明代", "author": "屈大均", "content": "\n秋来离别尽，知己更情伤。感激因屠钓，飘零为稻粱。园葵犹待日，朔雁已违霜。明岁重开府，招寻定不忘。\n"}
{"title": "挽孙少卿四首", "industry": "宋代", "author": "陈淳", "content": "\n福庆於人鲜比方，一生坦若履康庄。好逑得偶天官胄，嗣子能传月窟芳。寿入九龄光宝籙，服膺三品灿金章。始终可谓无遗憾，信矣荣归死不亡。\n"}
{"title": "饯徽州李守", "industry": "宋代", "author": "史浩", "content": "\n九重翔凤舞丝纶，圣主临朝见故人。德友再生洙水上，客星今起钓台滨。紫荷欲待明光晓，红旆先行泽国春。祖帐岂须怀别思，来年马首向城闉。\n"}
{"title": "句", "industry": "元代", "author": "王元粹", "content": "\n十月风霜侵病骨，数家针线补残衣。\n"}
{"title": "赠星人胡竹轩", "industry": "明代", "author": "归有光", "content": "\n竹轩晓星晷，解剥究玄理。试以厮养卒，一一见出处。予欲老江干，因君忽奋起。戒涂上帝京，老骥思千里。吾岂富贵徒，此意共谁语。君来访我时，冰雪蹑穿履。风吹漆纱巾，使我常念汝。\n"}
{"title": "减字木兰花 其一 雪中集醉高楼", "industry": "宋代", "author": "韩元吉", "content": "\n壶中春早。剪刻工夫天自巧。雨转风斜。吹作千林到处花。瑶池清浅。璧月琼枝朝暮见。莫上扁舟。且醉仙家白玉楼。\n"}
{"title": "和薛仲止渔村杂诗十首", "industry": "宋代", "author": "刘黻", "content": "\n料理楚辞甘冷阒，卜邻惟喜近渔家。昨宵雨过平湖阔，閒看菰蒲添几花。\n"}
{"title": "腊月二十二夜漏下数刻小饮径醉坐小合睡傍无", "industry": "宋代", "author": "刘克庄", "content": "\n室中文殊已去，户外子舆不来。蒙补陀衲足矣，扶灵寿杖彼哉。\n"}
{"title": "寿利州赵漕", "industry": "宋代", "author": "李曾伯", "content": "\n几载星轺惠汉关，埴培寿脉一分宽。数丝鹤鬓因民白，一片鸥心为国丹。绿野高风虽独慕，黄花晚节正争看。动名麟阁清芬在，且伴松椿傲岁寒。\n"}
{"title": "贺穗石伦翁七十一寿", "industry": "明代", "author": "庞嵩", "content": "\n得意长安好看花，考槃开径独成家。徵书不为临门动，散屐时随玩物华。三桂今看黄石老，五常公擅白眉誇。谁同洛社香山会，共扣金声饵晚霞。\n"}
{"title": "十八日游白云观翌日惊蛰集双棠馆观茫父师曾梦白敷闇作画再用前韵呈散释", "industry": "近代", "author": "黄浚", "content": "\n上头千骑压城阿，睡里东风有绿蛾。种菜已怜逢道士，负瓢未用语春婆。云游丹诀从谁乞，水样年光奈尔何。还就小窗看横幅，更惊篆势斫蛟鼍。\n"}
{"title": "清平乐 外子初归，对月赋视", "industry": "近代", "author": "刘蘅", "content": "\n更迟月上。夜意宜清赏。话到别时犹惘惘。心绪输君欢畅。楼前蝶舞莺歌。南风已长池荷。聚日偏逢春晚，直教好处蹉跎。\n"}
{"title": "北行杂咏 其十", "industry": "清代", "author": "范咸", "content": "\n名花齐向胆瓶张，桃菊荷梅竟竞芳。说与中华人不信，老夫亲见细闻香。\n"}
{"title": "游灵泉寺此地有席司谏读书处感怀兴悼一首", "industry": "明代", "author": "杨慎", "content": "\n司谏幽栖地，空门岁月深。泉台埋玉树，灵境閟仙音。逝水兴三叹，游山废九吟。风徽何寂寞，松柏自萧森。\n"}
{"title": "读《后汉书》作小乐府三十八章 其三十一 茅季伟", "industry": "清代", "author": "张晋", "content": "\n杀鸡不供客，世俗定相怪。如乡贤乎哉，值得林宗拜。\n"}
{"title": "秋日杂兴", "industry": "清代", "author": "金兑", "content": "\n秋来只有睡工夫，水槛风凉近石湖。却笑溪边老渔父，垂竿终日一鱼无。\n"}
{"title": "题外舅提刑杨大夫墓", "industry": "宋代", "author": "魏了翁", "content": "\n追思初摄大夫车，得助堂前见舅姑。三十三年归梦枕，一生一死隔黄垆。时危剩着人间我，境换遥怜向者吾。伯也叔兮今已矣，誓偕仲季勉终图。\n"}
{"title": "晚晴", "industry": "宋代", "author": "谢逸", "content": "\n轻云朝作雨，丽日晚开晴。岸草葱葱碧，溪流泯泯清。沙汀眠白鹭，烟树啭黄莺。涉世心无竞，支颐眼暂明。\n"}
{"title": "青玉案", "industry": "宋代", "author": "吴潜", "content": "\n黄昏先自无情绪。更几阵、风和雨。闲把楼头更点数。挑残灯烬，装成香缕。此际凭谁诉。\n\n新词旧曲歌还住。欲说相思渺无处。围定寒炉人不语。暗蛩啾唧，征鸿嘹唳，憔悴都如许。\n"}
{"title": "春日寄怀书台", "industry": "宋代", "author": "龚璛", "content": "\n阊门柳如带，中有别离在。当时官河船，飘摇忍相待。二月东风吹暮寒，追送百里问河干。破屋残灯人去住，欲语不语千万端。竹鸡钩辀啼梦阑，九江道中雨漫漫。已恨金华六年别，当时再鼓荆江楫，七年又恨潇湘阔。人生贫窭北门忧，我一思之生白发。白发生，何足惊，志士潦倒俱无成。酒浇磊块浇不平，况复不饮难为情。长歌短歌无新声，念我独兮在吴城。今年石湖好清明，数树梨花香雪晴，夫君不来湖上亭。昨朝见家信，纸尾烦相问。是亲不可疏，既远不可近。此身江海事多违，往往旧交零落尽。我亦徘徊看舞讴，谁家欢宴及春游。越王郊台踏芳草，危弦二七弹箜篌。箜篌嘈杂儿女语，绣柱朱弦生眼雾。感物逢时重怀古，悠悠我行处，总是衰迟路。待君归来问君故，各天一涯水东注。\n"}
{"title": "鹪鹩", "industry": "清代", "author": "姚燮", "content": "\n鹪鹩谋一饱，绕树看环飞。守命惩奢欲，驯天养逸机。鸡埘无稻粒，凤铩有苔衣。托室巢能稳，翀霄未敢希。\n"}
{"title": "水竹居", "industry": "元代", "author": "王冕", "content": "\n小桥流水路萦纡，竹里茅茨是隐居。慷慨不同时俗辈，清高多读古人书。好山入屋情无限，明月穿帘兴有余。我亦山阴旧溪曲，一庭潇洒正相如。\n"}
{"title": "题南湖别业壁", "industry": "明代", "author": "郑关", "content": "\n家住南湖湖水曲，依稀好似浣溪头。黄芦叶暝常知雨，苦竹丛深畏及秋。日下渔樵烟际返，夜深河汉镜中浮。莫嫌僻处多萧瑟，野性时时好狎鸥。\n"}
{"title": "元日次林宗伯先生韵 其一", "industry": "明代", "author": "李孙宸", "content": "\n龙飞六载开新朔，半百浮生又见春。家在青山常有梦，身婴紫绶漫随人。莺知节候迁乔早，梅濯冰霜著意新。最是旧京风物好，可容追赏共芳辰。\n"}
{"title": "客邸", "industry": "宋代", "author": "刘雪崖", "content": "\n蟠蟀吟空壁，秋深夜渐长。月华清似水，露气重于霜。醉后梦难记，兴来诗欲狂。西风何处笛，唤起客思乡。\n"}
{"title": "大象吟", "industry": "宋代", "author": "邵雍", "content": "\n大象自中虚，中虚真不渝。施为心事业，应对口功夫。伎俩千般有，忧愁一点无。人能知此理，胜读五车书。\n"}
{"title": "公医行", "industry": "清代", "author": "洪繻", "content": "\n东人以官来作医，生者、死者医不知。推门入室验病人，瘦黑肥黄皆药之。食药而死须湔肠，剖腹看脏浇以汤。食药不死病在床，驱入病院身频量，以身短长量药方。十人入院九人僵，僵者闻之火彭彭。闻说台北路，健者出行弱者藏。不知彼王为仁惠，老幼渡海人成行。\n"}
{"title": "绿窗诗十八首 其二", "industry": "元代", "author": "孙蕙兰", "content": "\n小阁烹香茗，疏帘下玉钩。灯光翻出鼎，钗影倒沈瓯。婢捧消春困，亲尝散莫愁。吟诗因坐久，月转晚妆楼。\n"}
{"title": "再叠玉溪四咏韵 其二", "industry": "明代", "author": "孙承恩", "content": "\n捡押风光别，勾稽岁月公。即看青玉案，涌出白云宫。小盖高擎露，微香暗逐风。幽怀寄篇什，逸思欲凌空。\n"}
{"title": "梅花六首 其四", "industry": "宋代", "author": "陆游", "content": "\n广寒宫中第一仙，情深不碍韵超然。劝君莫作儿女态，但向花前倾玉船。\n"}
{"title": "登狼山 其二", "industry": "清代", "author": "俞明震", "content": "\n山后疏林风日幽，山前奔浪接天流。情难自遣登楼好，生本无涯到海愁。旦暮承平容小隐，英雄刍狗有千秋。人间散漫成今古，了却闲身尽白头。\n"}
{"title": "古诗 其一", "industry": "清代", "author": "钱澄之", "content": "\n淮南华橘柚，朱实涵芬香。得因君子力，委身玉阶旁。美人出璇户，攀条摘朝霜。珍盘覆锦绣，置我黄金床。娇爱不见御，岁宴空自芳。日闻椒榝充，如何不心伤！\n"}
{"title": "满庭芳·兰畹霜浓", "industry": "宋代", "author": "石孝友", "content": "\n兰畹霜浓，柳溪冰咽，春光先到江梅。瘦枝疏萼，特地破寒开。钩引天涯旧恨，双眉锁、九曲回肠。空销黯，故园何在，风月浸长淮。当年，吟赏处，醉山颓倒，飞屑成堆。怎奈向而今，雨误云乖。万里难凭驿使，那堪对、别馆离杯。谁知道，洛阳诗老，还有梦魂来。\n"}
{"title": "偈六十九首 其一", "industry": "宋代", "author": "释道宁", "content": "\n宝座既登，清风四起。要津把断，凡圣俱亡。放一线道，别露风规。具眼禅人，一任施设。\n"}
{"title": "满江红 其四 江行雨泊，再和前韵", "industry": "清代", "author": "董元恺", "content": "\n努力加餐，亟为问、江东米价。堪叹息、空囊羞涩，长途衰谢。万里帆随鸿影落，孤灯泪共牛衣洒。抚龙泉、咄咄更书空，谁知者。风淅淅，蓬窗罅。波滚滚，樯乌下。任江鱼吞槛，江欧迎社。梦里绿阴蕉覆鹿，杯中清影程生马。倚舵楼、准趁半江晴，来朝也。\n"}
{"title": "午热登多稼亭五首 其二", "industry": "宋代", "author": "杨万里", "content": "\n芒鞋葵扇颇萧然，倦倚胡床不是眠。避暑无藏身去处，追凉行尽竹旁边。\n"}
{"title": "满江红 其二十八 思隐和悔庵二调", "industry": "清代", "author": "曹尔堪", "content": "\n志在桑榆，灵雨后、星言夙驾。休更说、洛阳纸贵，文章脍炙。旧友应刘俱宿草，避人沮溺惟耕稼。茂林边、莺语剧轻圆，如同话。松似幕，藤为架。蜗壳屋，鱼鳞汊。觉此中全胜，玉堂休暇。偃蹇青衫空有泪，清狂白眼时遭骂。且都忘、独酌看庭前，花开谢。\n"}
{"title": "长社窦明府宅夜送王屋道士常究子", "industry": "唐代", "author": "李益", "content": "\n旦随三鸟去，羽节凌霞光。暮与双凫宿，云车下紫阳。\n\n天坛临月近，洞水出山长。海峤年年别，丘陵徒自伤。\n"}
{"title": "病中遣兴", "industry": "明代", "author": "倪应征", "content": "\n病中检点旧青囊，惯着芒鞋未忍藏。采药山中忘历日，秋风细细逐沧浪。\n"}
{"title": "信阳军筵设乐口号二首 其一", "industry": "宋代", "author": "毕仲游", "content": "\n谈笑西州塞上春，归来不薄两朱轮。功名致主期三代，忠孝传家第一人。御史平生能许国，将军未老肯谋身。义阳今与淮阳比，汲孺当年亦谏臣。\n"}
{"title": "与诸同僚偶会赋八题·待灯", "industry": "宋代", "author": "苏颂", "content": "\n黄昏蝙蝠飞，空堂蟋蟀吟。相对语未阑，不觉更漏侵。呼童持短檠，注以兰膏深。皎皎见寒光，良宵惬予心。\n"}
{"title": "和韵赠东川别东川至先与余游黄山", "industry": "明代", "author": "庄昶", "content": "\n白帽何来坐我斋，衣裳片片是云裁。便同云水千峰去，也做神仙两月来。世路可终无活水，乡山元旧傍天台。相逢眉宇居然别，莫怪山中伴侣猜。\n"}
{"title": "秋怀寄西蜀仲良宣慰家兄", "industry": "元代", "author": "乃贤", "content": "\n惊飙袭虚幔，微镫耿空斋。恻恻候蛩语，摵摵婴中怀。寒饥念骨肉，漂泊愁颠厓。穷达委天运，深恐恩谊乖。衷情亮谁托，裴回步庭阶。\n"}
{"title": "倦寻芳", "industry": "清代", "author": "王时翔", "content": "\n画梁乳燕，飞下银屏，偷说春去。晓起余寒，犹卷一帘残絮。倚桐阴，簪杏子，簇盘樱笋初尝处。早思量，整轻纨月扇，单绡烟缕。被东皇、裁花剪柳，惹得人儿，消瘦如许。暗祝薰风，吹展两蛾愁聚。嫩绿新遮芳草陌，落红净洗香林雨。又生憎，书厌厌、绣针慵度。\n"}
{"title": "和周显先韵二首", "industry": "宋代", "author": "辛弃疾", "content": "\n怒涛千里破空飞，洗尽青衫辇路泥。更惜秋风一帆足，南楼只在远山西。\n"}
{"title": "赠阮若生", "industry": "明代", "author": "释函是", "content": "\n阅遍兴亡一布袍，早传名字到蓬蒿。心同野鹤青冥近，身傍云庵白社劳。卖药韩康疑市隐，栽松道者爱年高。投閒岂为田园乐，止酒寻僧不姓陶。\n"}
{"title": "偈颂一百零一首", "industry": "宋代", "author": "释慧性", "content": "\n智不是道，心不是佛。辊雪峰毬，舞道吾笏。\n"}
{"title": "月集呼声妓不至野渡于觞末俾赋诗以纪初集", "industry": "宋代", "author": "卫宗武", "content": "\n真率盟齐喜有初，崇觞载俎志交孚。共披白帢俱沾醉，独惜红裙不受呼。拟洛耆英宜有咏，班唐九老可成图。从今胜集循环举，岁岁毋令此意辜。\n"}
{"title": "约游凤凰山", "industry": "明代", "author": "张弼", "content": "\n三十年前赋此山，凤凰形势笔波澜。西风有约重游赏，欲借幽轩半日閒。\n"}
{"title": "初夏", "industry": "宋代", "author": "陆游", "content": "\n纷纷红紫已成尘，布榖声中夏令新。夹路桑麻行不尽，始知身是太平人。\n"}
{"title": "大堤", "industry": "明代", "author": "边贡", "content": "\n大堤女儿花见羞，大堤杨柳映青楼。金壶满注樊城酒，醉杀狂夫不解愁。\n"}
{"title": "燕归梁（对雪醒坐上云麓先生）", "industry": "宋代", "author": "吴文英", "content": "\n一片游尘拂镜湾。素影护梅残。行人无语看春山。背东风、两苍颜。\n\n梦飞不到梨花外，孤馆闭、五更寒。谁怜消渴老文园。听溪声、泻冰泉。\n"}
{"title": "代作家庆图", "industry": "明代", "author": "徐庸", "content": "\n唐虞时世无烽火，九州四海皆安妥。中吴自昔到如今，俗厚风淳民庶夥。君家水木传流芳，仁义广布名昭彰。绵延庆泽天所赐，桥梓挺秀芝兰香。水天新搆□轮奂，学礼学诗童与冠。晨昏又戏老莱衣，六曲屏前影撩乱。太丘孙子亲义孚，即景□作丹青图。儒林歌咏妙声调，连珠叠玉光华敷。我与陈君交最久，别赋长诗为呈丑。人间此乐非偶然，庆贺登堂劝春酒。\n"}
{"title": "保定客舍", "industry": "明代", "author": "屈大均", "content": "\n城楼吹角罢，归客逐斜阳。风急雕翎脱，冰坚马骨伤。通侯亡铁券，故将典银裆。握手天涯略，沾衣泪数行。\n"}
{"title": "寓陈杂诗十首 其五", "industry": "宋代", "author": "张耒", "content": "\n清夜何晏晏，客眠亦复佳。邻钟唤我觉，咽咽闻城笳。披衣行中庭，星汉已横斜。缺月挂西南，皎皎流清华。莎鸡振其羽，蟋蟀旁悲嗟。悠哉岁已秋，日月如奔车。\n"}
{"title": "题山水次韵", "industry": "明代", "author": "胡奎", "content": "\n我昨梦入丹霞城，山中猿鹤夜不惊。仙翁楼观在咫尺，白玉作台云作屏。中有一人眉宇好，翳凤骖鸾碧云杪。临风赠我琼瑶辞，朗若华星照秋昊。平明起向画图边，梦耶非耶心惘然。安期先生渡瀛海，一笑邂逅东南天。别来未觉红颜老，世间万事邯郸道。安得同登四万八千丈之天台，历览西华超东莱。玉桃千岁傥可食，好寄麻姑书信回。\n"}
{"title": "楼上曲", "industry": "宋代", "author": "王令", "content": "\n逆口不唱当时歌，当时笑声与曲和。忍目不视当时字，当时字写当时意。当时意断字空存，纵有前歌不忍闻。楼凭西北栏干暖，病眼看天泪瘴昏。望望行云迷笑电，晓梦依稀有时见。双眉聚绿眼揉红，犹似临归别时面。秋夜迟迟夜灯短，翠被孤眠不成暖。旧时笑月不长圆，如今愁看月空满。武陵几欲寻归路，桃花迷人不知步。霜馀芳草不成青，暮鸿飞入斜阳去。\n"}
{"title": "为仲照丈题何诗孙翁所画驯鸥园二雪松", "industry": "近代", "author": "陈三立", "content": "\n脱手偷摹太古踪，撑胸孤喻后凋松。冥冥遗世排阊阖，魂出呼骑双白龙。\n"}
{"title": "得故人书至自台湾二首", "industry": "明代", "author": "张煌言", "content": "\n炎州东望伏波船，海燕衔来五色笺；闻有象耘芝朮地，愁无雁渡荻芦天。息机可是逋臣意？弃杖谁应夸父怜！只恐幼安肥遁老，藜床皂帽亦徒然！\n"}
{"title": "康园秋兴八首 其五", "industry": "当代", "author": "张海鸥", "content": "\n康园无处见南山，草木依稀今古间。寒柳堂难兴道艺，马岗顶易养机关。心仪陶令无园圃，性爱清流乐孔颜。砥柱中流甘寂寞，大贤何必列朝班。\n"}
{"title": "小吴轩", "industry": "宋代", "author": "释智愚", "content": "\n结茅初不为孤峰，祇爱登临眼底空。风淡云收见天末，始知吴在一毫中。\n"}
{"title": "和友人论诗二首", "industry": "宋代", "author": "汪炎昶", "content": "\n蒲专与檀版，拈著足家风。性觉随资近，人难尽已同。奇非居正外，易正在难中。意近语须远，形离神暗通。\n"}
{"title": "十日对菊", "industry": "明代", "author": "虞堪", "content": "\n撚花悲节过，无酒愀无欢。客里情怀恶，江头风雨寒。扬雄空识字，陶令苦辞官。荆璞应难抱，牙琴欲罢弹。\n"}
{"title": "绍兴二十八年祀圜丘 亚献用《正安》。", "industry": "宋代", "author": "郊庙朝会歌辞", "content": "\n阳丘其高，神祇并位。既奠厥玉，既奉厥醴。亦有嘉德，克相毖祀。旨酒载爵，以成熙事。\n"}
{"title": "乙卯后春感八首三叠秋兴韵 其五", "industry": "近代", "author": "钱仲联", "content": "\n绳行沙渡万重山，规外星辰咫尺间。北户开时齐戴极，鬼门南去更无关。跕鸢事往频搔首，骑象儿歌尽破颜。老我天街看毕昴，珠宫贝阙若为班。\n"}
{"title": "谢惠酒", "industry": "宋代", "author": "吕陶", "content": "\n山径雪深樵未归，茅檐烟冷午未炊。黄精无苗菜甲没，筠篮竹箬冰淋漓。松烟细火养昼坐，瓶笙妙音儿女嬉。窗下冻鸡声喔咿，谁家酒香入疏篱。\n"}
{"title": "送方岩出帅平峒寇 其一", "industry": "宋代", "author": "释居简", "content": "\n草木犹知旧姓名，妖狐折胆在先声。乡来笔下三千字，今日胸中十万兵。直把文章为小技，横遮江汉隐长城。油幢坐啸祛锋镝，六合清风白羽生。\n"}
{"title": "圆机再赋绅字韵诗深得凄切之格降叹之余叙事", "industry": "宋代", "author": "晁说之", "content": "\n轫车邂逅便相亲，同是山公启事人。短发何堪临石镜，长怀谩自落泉绅。谈穷汉士三千牍，问尽胡僧十二因。茅屋乱山谁复识，当年曾醉上林春。\n"}
{"title": "春尽偶书", "industry": "宋代", "author": "喻良能", "content": "\n溪流如带碧萦纡，满地閒花杂野蔬。浓淡柘阴三月暮，浅深山色晚晴初。颇惊井落家徒壁，却喜盘餐食有鱼。蜀魄健啼春又老，挥鞭吾亦忆吾庐。\n"}
{"title": "雨中梦故山", "industry": "宋代", "author": "葛起耕", "content": "\n冥冥细雨湿江城，掩映书窗翳复明。倦客一中杯顿减，故乡千里初成。金华洞口羊惊起，石佛山头鹿伴行。\n"}
{"title": "摘得新 其一 高雨阁", "industry": "清代", "author": "吴绮", "content": "\n溪南好，水阁对斜曛。滩响声流三伏雪，画栏闲倚一秋云。客到可论文。\n"}
{"title": "过良乡望房山", "industry": "明代", "author": "陈琏", "content": "\n咫尺房山县，峰峦千万重。鸟飞青嶂外，人住白云中。俗美因时泰，秋登喜岁丰。金家陵尚在，烟树翠濛濛。\n"}
{"title": "平江江边马上作", "industry": "明代", "author": "顾璘", "content": "\n信马微吟野水边，水光人意静相怜。祗今吹角归城府，何似持竿入钓船。\n"}
{"title": "江南好 其三 寄林屋兼讯海上友人", "industry": "清代", "author": "袁克文", "content": "\n长日醉，嘉酒得忘忧。一咏一觞期共赏，三桥三竺待同游，消尽古今愁。\n"}
{"title": "玉楼春", "industry": "明代", "author": "程馞", "content": "\n子规啼过杨花路，缄泪函情无寄处。君如南浦往来潮，妾似西陵朝暮雨。当年只恨传金缕，何必相逢成别苦。夜深蜀国十三弦，紫女青皇私自语。\n"}
{"title": "寄谢用中", "industry": "宋代", "author": "陈渊", "content": "\n黄檗无多法，维摩不二门。此间堪折柱，吾道亦难言。学者初何有，师乎贵不烦。十年成我志，今日是君恩。\n"}
{"title": "羊头山谒“炎帝庙”", "industry": "当代", "author": "蔡淑萍", "content": "\n遗踪杳渺觅神农，禾黍清芬畅晚风。衣叶戴荆持束穗，青峰古庙夕阳红。\n"}
{"title": "野菊二首", "industry": "宋代", "author": "史铸", "content": "\n熠熠溪边野菊黄，风前花气触人香。可怜此地无车马，扫地为渠持一觞。\n"}
{"title": "次兰皋吴堂长晓起", "industry": "宋代", "author": "杨公远", "content": "\n晓起披衣不奈寒，搔头自愧转疎顽。吟情冷淡梅花外，画思微茫烟雨间。有兴何妨终日醉，无求赢得此生閒。要知人事循环理，岁月推移去复还。\n"}
{"title": "小神滩", "industry": "清代", "author": "戴熙", "content": "\n阴崖忽中裂，密树缘其凹。丛生蹲群猊，倒出蟠孤蛟。郁翠滃溪壑，积湿蒸䂭磝。万古日不到，惟有归云巢。\n"}
{"title": "岳文肃正", "industry": "清代", "author": "严遂成", "content": "\n髯也长身立殿头，宫坊入阁主恩优。才疏欲学仪秦术，气急几从李杜游。罪状匿名辞榜购，地形指掌按图求。御衣唾溅投荒去，倒好如何老不收。\n"}
{"title": "丛菊数日来颇有开意戏题", "industry": "宋代", "author": "李纲", "content": "\n爱菊如渊明，凭栏惜花晏。朝来有开意，嫩蕊肥欲绽。愿承玉露漙，一吐金英粲。临风嗅馨香，为尔发三叹。\n"}
{"title": "水调歌头", "industry": "清代", "author": "袁绶", "content": "\n敞屐视簪韨，雅尚慕樵渔。百年驹过隙耳，莫被利名拘。家有园林如画，室有琴书乐志，花竹绕吾庐。此景若轻负，猿鹤笑人愚。况平生，思反哺，效慈乌。愿储升斗微禄，相与赋归与。花下板◇奉母，窗下蒲编教子，荆树茂庭除。佳日介眉寿，醉共捧屠苏。\n"}
{"title": "再伤庞尹", "industry": "唐代", "author": "刘禹锡", "content": "\n京兆归何处，章台空暮尘。可怜鸾镜下，哭杀画眉人。\n"}
{"title": "净慈显老为众行化且示近所写真戏题五绝就作画赞 其五", "industry": "宋代", "author": "范成大", "content": "\n殿中泥佛已丹青，堂上禅师也画成。笑我形骸枯木样，无禅无佛太粗生。\n"}
{"title": "寄保寿心镜", "industry": "宋代", "author": "释月涧", "content": "\n保寿当年不渡河，个般檐板误人多。劝君剩买草鞋好，弹雀何曾只就窠。\n"}
{"title": "剔蠹谣", "industry": "明代", "author": "黄衷", "content": "\n闲林群木嘉皇橘，沃壤调风当旭日。素华绿叶旧葳蕤，黄落忽如婴宿疾。园夫亦有言，此为树中蛀。皮蚀妨其枝，心蚀即无树。吾能剜剔利金钩，千窍百孔尽冥搜。巨螬纤蛣靡遗类，会使树性还森幽。园夫此技汝且止，物理荣枯本相倚。豺狼虮虱岂无时，一树之灾何必尔。\n"}
{"title": "谢簟化主", "industry": "宋代", "author": "释居简", "content": "\n三载归来打葛藤，打成秋水水无痕。胁尊者睡长开眼，胁亦何曾印簟纹。\n"}
{"title": "题浦氏家山图", "industry": "明代", "author": "陈琏", "content": "\n浦氏幽栖处，山中屋数椽。翠寒烟外树，璚响石间泉。李愿依盘谷，王维住辋川。君家诗礼盛，应是子孙贤。\n"}
{"title": "水亭", "industry": "宋代", "author": "王庭圭", "content": "\n新暑池亭上，竹风吹我衣。残花经眼尽，好鸟傍檐飞。水面澄阴阔，橘林香气微。傥容携茗具，来此避炎威。\n"}
{"title": "寓怀十二首 其五", "industry": "明代", "author": "胡应麟", "content": "\n亭亭孤松树，托根徂徕颠。高枝翳白日，曲干临回川。女萝蔚蒙笼，风雷岌相缠。岂无明堂用，物性贵自然。一为匠石顾，斤斧成灾患。何如邓林下，寂寞全天年。\n"}
{"title": "清平乐·野花芳草", "industry": "唐代", "author": "韦庄", "content": "\n野花芳草，寂寞关山道。柳吐金丝莺语早，惆怅香闺暗老！罗带悔结同心，独凭朱栏思深。梦觉半床斜月，小窗风触鸣琴。\n"}
{"title": "癸巳三月十六日终南道士李君过论仙旨甲午此日范山人以服食书至一首", "industry": "明代", "author": "黄省曾", "content": "\n去辰逢羽客，今日剖丹书。两岁皆祥及，三春有庆馀。意芳寻玉草，心辔总霞车。揽此松乔思，仙谣一步虚。\n"}
{"title": "三良", "industry": "明代", "author": "释函是", "content": "\n一死安足难，斯人应自观。勋名盖宇宙，恩遇洽肺肝。时异人云迁，慷慨多空言。不可以理揆，理直情易捐。君子慎当念，转瞬分岳渊。李陵终负汉，苏武幸生还。豫让徒自苦，荆轲易水寒。四子皆贤豪，硁硁各自存。衰利从中来，久暂非所存。三良临穴时，抚膺岂偶然。持此必死心，金石不能坚。圣贤行终身，名谊空周旋。此道谁与知，黄鸟哀无期。\n"}
{"title": "致仕後述怀", "industry": "宋代", "author": "陆游", "content": "\n生理虽贫甚，胸中颇浩然。常辞问字酒，屡却作碑钱。宁有骆堪鬻，尚无车可悬。小须梅雨霁，散发醉江天。\n"}
{"title": "无修偈", "industry": "唐代", "author": "本净", "content": "\n见道方修道，不见复何修。道性如虚空，虚空何处修。遍观修道者，拨火觅浮沤。但看弄傀儡，线断一时休。\n"}
{"title": "惜春", "industry": "明代", "author": "于谦", "content": "\n无计留春住，从教去复来。明年花更好，只是老相催。\n"}
{"title": "五月十七日谒伏波庙四首", "industry": "宋代", "author": "赵蕃", "content": "\n仰视飞鸢始欲愁，要之乐死胜怀忧。功名慷慨吾无志，所愿平生马少游。\n"}
{"title": "南山", "industry": "先秦", "author": "佚名", "content": "\n南山崔崔，雄狐绥绥。鲁道有荡，齐子由归。既曰归止，曷又怀止？葛屦五两，冠緌双止。鲁道有荡，齐子庸止。既曰庸止，曷又从止？蓺麻如之何？衡从其亩。取妻如之何？必告父母。既曰告止，曷又鞠止？析薪如之何？匪斧不克。取妻如之何？匪媒不得。既曰得止，曷又极止？\n"}
{"title": "首尾吟 其一○一", "industry": "宋代", "author": "邵雍", "content": "\n尧夫非是爱吟诗，诗是尧夫处困时。事体极时观道妙，人情尽处看天机。孝慈亲和未必见，松柏岁寒然后知。匪石未闻心可转，尧夫非是爱吟诗。\n"}
{"title": "追忆梁益旧游", "industry": "清代", "author": "王材任", "content": "\n梁州秋叶落纷纷，沮水西来沔水分。斜去遥知南郑路，道傍曾拜武侯坟。长藤婉婉缠秦树，寒雨昏昏湿栈云。邻近墓门谁勒石，征西尚有马将军。\n"}
{"title": "搆秋思亭于百宜山中作诗六绝 其六", "industry": "明代", "author": "郭之奇", "content": "\n碧云流影就幽芳，明月含情待夕阳。幸可须臾收物象，且将寥廓驻时光。\n"}
{"title": "闻原籍新居落成寄舍弟思正十首 其二", "industry": "明代", "author": "祁顺", "content": "\n草堂临水不生尘，花木成林总是春。遥想潘舆周览处，举头常念未归人。\n"}
{"title": "次韵秋日五首", "industry": "宋代", "author": "姜特立", "content": "\n不须乐府说无愁，不用尊前著杜秋。已把宦情同嚼蜡，便将世事等藏钩。\n"}
{"title": "老融放耕图皇甫都护雁图二绝 其二", "industry": "宋代", "author": "释居简", "content": "\n邕邕何处一声秋，杜若汀连宿莽洲。米熟菰蒲随分饱，危机多是稻粱谋。\n"}
{"title": "次韵沆侄", "industry": "宋代", "author": "韩元吉", "content": "\n平生作计本山林，便腹空余贮古今。致主未忘他日志，归耕每动十年心。疏翎浪喜烟霄近，弱植多惭雨露深。早决儒科犹望汝，蛩然虚欲伫闻音。\n"}
{"title": "送林复梦赴韦令辟", "industry": "唐代", "author": "元稹", "content": "\n蜀路危于剑，怜君自坦途。几回曾啖炙，千里远衔珠。\n\n野性便荒饮，时风忌酒徒。相门多礼让，前后莫相逾。\n"}
{"title": "狮子林十四首 其三 吐月峰", "industry": "元代", "author": "王彝", "content": "\n势作金蟆立，呀然仰太清。每当三五夕，先放半规明。\n"}
{"title": "和子瞻凤翔八观八首 其七 李氏园", "industry": "宋代", "author": "苏辙", "content": "\n有客骑白驹，扬鞭入青草。悠悠无远近，但择林亭好。萧条北城下，园号李家媪。系马古车门，随意无洒扫。鸣禽惊上屋，飞蝶纷入抱。竹林净如濯，流水清可澡。闲花不着行，香梨独依岛。松枝贯今昔，林影变昏早。草木皆苍颜，亭宇已新造。临风置酒樽，庭下取栗枣。今人强欢笑，古人已枯槁。欲求百年事，不见白须老。秦中古云乐，文武在丰镐。置囿通樵苏，养兽让麀䴠。池鱼跃金碧，白鸟飞纻缟。牛羊感仁恕，行苇亦自保。当年歌灵台，后世咏鱼藻。古诗宛犹在，遗处不可考。悲哉李氏末，王霸出奴皂。城中开芳园，城外罗战堡。击鼓鸣巨钟，百姓皆懊恼。及夫圣人出，战国卷秋潦。园田赋贫民，耕破园前道。高原种菽粟，陂泽满粳稻。春耕杂壶浆，秋赋输秸藁。当年王家孙，自庇无尺橑。空馀百岁木，妄为夭巫祷。游人足讥骂，百世遭舌讨。老翁不愿见，垂涕祝襁褓。持用戒满盈，饮酒无醉倒。\n"}
{"title": "续𢅸 其三 染甲", "industry": "元代", "author": "杨维桢", "content": "\n夜捣守宫金凤蕊，十尖尽换红鸦觜。閒来一曲鼓瑶琴，数点桃花泛流水。\n"}
{"title": "同方子韩陈尧勋郑文蔚宗希文集林廷济迎翠楼得银字", "industry": "明代", "author": "佘翔", "content": "\n南楼秉烛乱星辰，把臂相看总酒人。落魄此生容大块，浮名何物抵阳春。夜阑一部蛙声急，雨歇千家月色新。但托鸱夷长取醉，百年轻易鬓如银。\n"}
{"title": "答赠戚都督二十韵", "industry": "明代", "author": "王世贞", "content": "\n十年缠杀气，闽海欲沈沦。自展风云略，因窥天地仁。一餐思报主，百战肯谋身。宝剑酬心热，钱刀结侠贫。捣批期尽敌，跳荡不无神。纩挟单言转，醪投万念均。昆阳愁虎豹，充国让麒麟。梦协非熊久，恩看锡马频。重茅颁节钺，双绶绾金银。日月宽南顾，星河捧北辰。耳闻铃阁暇，手写道经新。馀力开文苑，孤怀寄酒人。忽来鸿雁色，乍与薜萝春。缟纻乡仍贵，琼瑶报未真。病馀疑管鲍，意外得雷陈。己铩抟猋翼，谁沾涸辙鳞。千秋空在掌，五岳自为邻。筐篚惭宗测，壶歌忆祭遵。几时青雀舫，相对白纶巾。颇诧为渔旧，桃花好问津。\n"}
{"title": "乌夜啼（初夏）", "industry": "宋代", "author": "刘辰翁", "content": "\n犹疑薰透帘栊。是东风。不分榴花更胜、一春红。\n\n新雨过，绿连空。蝶飞慵。闲过绿阴深院、小花浓。\n"}
{"title": "和东坡先生梅花三首", "industry": "宋代", "author": "晁补之", "content": "\n霜晴十月玉溪村，见梅开早客迷魂。山阿若有人含睇，跂望不到霜烟昏。东西野寺通两径，上下竹篱开一园。落身曲蘖盆盎里，晨坐对花无酒温。归来山月照玉蕊，一杯径卧东方暾。罗浮幽梦入仙窟，有屦亦满先生门。欣然得句荔支浦，妙绝不似人间言。诗成莫叹形对影，尚可邀月成三樽。\n"}
{"title": "小桃叶去偶生数花", "industry": "宋代", "author": "朱淑真", "content": "\n庭外缃桃一萼红，多情特地振春风。仙源已露真消息，迥作新花发旧丛。\n"}
{"title": "见市上有卖海棠者怅然有感", "industry": "宋代", "author": "吴芾", "content": "\n连年踪迹滞江乡，长忆吾庐万海棠。想得春来增艳丽，无因归去赏芬芳。偶然担上逢人卖，犹记樽前为尔狂。何日故园修旧约，剩烧银烛照红妆。\n"}
{"title": "感春贻崔公孺国博", "industry": "宋代", "author": "韩琦", "content": "\n春来天气作轻寒，故使春芳欲见难。赖得好风摅俗愤，顿开韶景与人看。诗情遇敌豪虽减，杯兴逢辰老未阑。幸遇亲朋时枉驾，且偷壶刻奉清欢。\n"}
{"title": "山中书怀荅朱可大廷平二首 其二", "industry": "明代", "author": "于慎行", "content": "\n天末怀人思不降，梦回明月满轩窗。平生诺重黄金百，国士名齐白璧双。君自风尘淹画省，吾甘渔猎光沧江。书来正值山间醉，赤脚吹笙卧石淙。\n"}
{"title": "遣闷 其六", "industry": "明代", "author": "吴伟业", "content": "\n白头儒生良自苦，独抱陈编住环堵。身历燕南遍齐鲁，摩挲漆经观石鼓。上探商周过三五，矻矻穷年竟奚补，岣嵝山头祝融火，百王遗文弃如土。马矢高于矍相圃，笺释虫鱼付榛莽。寓言何必齐庄周，属辞何必通《春秋》。一字不向人间留，乱离已矣吾无忧。\n"}
{"title": "望月婆罗门 怀古", "industry": "元代", "author": "王寂", "content": "\n笑谈尊俎，坐中惊叹谪仙人。乌丝落笔如神。唤起小鬟风味，学按古阳春。对琼枝璧月，朝暮长新。宦萍此身。叹别后、迹俱陈。独有芳温一念，红泪罗巾。凭谁妙手，为写寄、崔徽一幅真。聊慰我、老眼风尘。\n"}
{"title": "秋日蔡别驾允寿招同黄别驾戊谭司马祖同孔司马鲁左诸君饮寓斋即事二章 其二", "industry": "清代", "author": "姚燮", "content": "\n远来佳气似春深，拂拭岚光到案琴。肯判良期随泛泛，各含至妙息愔愔。林间过鸟无争翼，天际孤云有住心。日落大河风渐峭，病馀黄叶尚能任。\n"}
{"title": "草堂东桥玩月", "industry": "宋代", "author": "王庭圭", "content": "\n坐看冰轮碾太清，赤栏桥下水先明。光从蟾兔窟中出，人在鲸鳌背上行。地隔里门无俗客，楼高邻笛有新声。此时迥绝非尘境，更听天鸡第一鸣。\n"}
{"title": "铜陵执热书怀十首，时苦旱 其五", "industry": "明代", "author": "邓云霄", "content": "\n纵有冰纨扇，难消大块炉。玄霜何日致，肺病几时苏。河朔须豪饮，肥𧒭立可屠。铜陵多洞穴，怪不类宜都。\n"}
{"title": "寄弟", "industry": "明代", "author": "邱云霄", "content": "\n昔别莺花早，重经梅柳春。高云断去雁，芳草未归人。\n"}
{"title": "小祥之后，勉复弄笔梦游十二首 其六", "industry": "明代", "author": "王彦泓", "content": "\n惆怅双螯不共持，每年今月是斋期。霜前白菊如卿淡，闰后黄杨类我痴。幸有片时同笑赏，不堪长日独愁思。余觞更劝欢娘尽，要见红潮上脸时。\n"}
{"title": "隐将峡口占二绝", "industry": "宋代", "author": "陈文蔚", "content": "\n四顾青山数亩馀，岂无闲地可耕锄。有人肯辨入山苦，满谷桑麻绕舍蔬。\n"}
{"title": "题李宗一扇", "industry": "明代", "author": "石宝", "content": "\n空江满秋色，回首见东山。旧日垂竿侣，攀龙久未还。\n"}
{"title": "近榆亭 其五", "industry": "宋代", "author": "陈造", "content": "\n坐亭撚吟髭，搯抉了不近。诗来良为吾，吮漱剩芳润。遽令方丈屋，绕壁走虬蜃。何如岭头梅，题品得何逊。\n"}
{"title": "独酌清溪江石上，寄权昭夷", "industry": "唐代", "author": "李白", "content": "\n我携一樽酒，独上江祖石。自从天地开，更长几千尺。\n\n举杯向天笑，天回日西照。永愿坐此石，长垂严陵钓。\n\n寄谢山中人，可与尔同调。\n"}
{"title": "约游凤凰山", "industry": "明代", "author": "张弼", "content": "\n三十年前赋此山，凤凰形势笔波澜。西风有约重游赏，欲借幽轩半日閒。\n"}
{"title": "秋怀十二首 其十一", "industry": "明代", "author": "陆深", "content": "\n团扇情多咏未休，井梧何事强知秋。霜华先上双蓬鬓，壮气空馀独倚楼。谁复常何工荐士，徒闻李广不封侯。千寻铁锁如堪借，借与人间锁断愁。\n"}
{"title": "寄扬州韩绰判官", "industry": "明代", "author": "陈䞇", "content": "\n广陵回首路迢迢，堤柳秋声尚未凋。遥想竹西宾客散，小楼明月自吹箫。\n"}
{"title": "清平乐", "industry": "明代", "author": "沈谦", "content": "\n罗带香罗曾寄。小凤盘云腻。要识春来腰更细。剩得许多垂地。玉钩移孔难寻。有时撚着沉吟。踪迹可知无定，两头都结同心。\n"}
{"title": "后度关行", "industry": "明代", "author": "袁应文", "content": "\n崒嵂层崖堆雪迹，云拥雄关迷咫尺。寒雨不断随山风，树杪泉声喧霹雳。微臣望关心正勤，不觉危途能困人。入舆坐艰时出步，路虽澝滑无浮尘。仆夫解事相调笑，笑我足下生青云。却忆来时度仙霞，岭头旱热殊堪嗟。今日还从大关度，风景迥异来时路。山川变态可能常，名利驱人各自忙。王阳九折难迥驭，杨朱悲泣为亡羊。前村烟暝方投宿，山寺鸣钟正燃烛。寄语山僧莫笑人，因果已定前生身。\n"}
{"title": "虞美人·玉钩弯柱调鹦鹉", "industry": "唐代", "author": "冯延巳", "content": "\n玉钩弯柱调鹦鹉，宛转留春语。云屏冷落画堂空，薄晚春寒无奈，落花风。搴帘燕子低飞云，拂镜尘鸾舞。不知今夜月眉弯，谁佩同心双结，倚阑干？\n"}
{"title": "归燕词", "industry": "唐代", "author": "李建勋", "content": "\n羽翼势虽微，云霄亦可期。飞翻自有路，鸿鹄莫相嗤。\n\n待侣临书幌，寻泥傍藻池。冲人穿柳径，捕蝶绕花枝。\n\n广厦来应遍，深宫去不疑。雕梁声上下，烟浦影参差。\n\n旧地人潜换，新巢雀谩窥。双双暮归处，疏雨满江湄。\n"}
{"title": "送洪氏兄弟读书黄山白龙潭", "industry": "明代", "author": "屈大均", "content": "\n松松倒悬数干尺，身似藤萝缠怪石。有时怒随雷雨飞，三十六峰腹尽坼。洪生兄弟性爱松，读书各据一芙蓉。黄山本是白云海，松树大小皆神龙。罗浮七星作道士，邀予每道神仙事。繇来变化本无情，性尽自然天命至。汝师汪子在天都，曾见轩辕得道无。莫浴汤泉生羽翼，且将石笋作摴蒲。言兵实自轩辕始，八卦神机连甲子。峰峰布列是阵图，白云出没为旗帜。阴符不用更钩深，象数之中总可寻。读易自应知战法，裁诗且复遣愁心。\n"}
{"title": "书事", "industry": "清代", "author": "费墨娟", "content": "\n夜深微雨醉初醒，风入疏帘月入棂。春色恼人眠不得，焚香闲自写黄庭。\n"}
{"title": "忆旧游 其一", "industry": "清代", "author": "樊增祥", "content": "\n甚莼波松雨，白石仙人，又到垂虹。系缆桥亭畔，正栖鸦病柳，瘦倚西风。万顷具区烟水，残照湿濛濛。问素袜明珰，采香泾里，底处相逢。绝代填词手，向水云深处，凭吊遗踪。寂寞吴江路，念楚骚谁续，霜陨兰丛。为问米船图画，淡墨是何峰。且笛谱重翻，悽悽冷烛双泪红。\n"}
{"title": "巳未春日山居杂兴十二解", "industry": "宋代", "author": "杨万里", "content": "\n半月春晴探物华，山园走得脚酸麻。从教三日风和雨，闭户烧香不看花。\n"}
{"title": "过汉江经岘山", "industry": "清代", "author": "蔡珽", "content": "\n岘峰仍北向，汉水自东流。今古不相待，江山空复愁。天遥归雁急，春晓暮烟稠。欲觅羊公石，萋萋草满丘。\n"}
{"title": "玉泉山杂咏十六首 其三 冠峰亭", "industry": "清代", "author": "弘历", "content": "\n危亭四柱据层峰，携得峰云一袖浓。恰似梵天花雨里，珠宫每冠玉芙蓉。\n"}
{"title": "题吴鉴泉鉴园图 有序", "industry": "清代", "author": "郑孝胥", "content": "\n金陵往来二十年，梦落复成桥水边。疏林丛竹隔水看，蒋山如屏当我前。此园未成先造意，剪取溪水收云烟。缚茅编篱极惨淡，口不能道心谓然。眼前风景人未觉，引子入胜中有天。来游何止千百辈，谁者领略真萧闲。我去复来如燕子，濠堂无处寻巢痕。喜君久为此园主，收拾世事归诗篇。岂知兴亡一弹指，故国安在园空存。君虽未归归亦得，但恐百感伤心魂。图成哀歌予和汝，默数旧恨毋多言。\n"}
{"title": "颜鲁公太师 其一", "industry": "宋代", "author": "石介", "content": "\n唐家六世树威恩，外建藩翰禦不宾。二十三州同陷贼，平原犹有一忠臣。\n"}
{"title": "罗秀山", "industry": "宋代", "author": "陶弼", "content": "\n寻山人罗秀，旋结草堂居。花露生瓶水，松风落架书。闻猿得句后，见月出行初。此夕云林下，无因梦使车。\n"}
{"title": "乱后归家 其三", "industry": "清代", "author": "黄遵宪", "content": "\n一炬成焦土，先人此敝庐。有家真壁立，无树可巢居。小妇啼开箧，群童喜荷锄。苔花经雨长，狼藉满家书。\n"}
{"title": "落第后戏作", "industry": "明代", "author": "徐熥", "content": "\n杨柳如丝草似茵，轻罗小袖白纶巾。紫骝嘶向平康路，妒杀春风得意人。\n"}
{"title": "游东山图", "industry": "宋代", "author": "刘克庄", "content": "\n亭榭缥缈无点尘，竹树苍翠溪粼粼。宝钗导前瑶簪后，三君高屐华阳巾。颀然锦衣者谁氏，道韫诸姑姊长妹。当时偶动寂寂叹，藁砧不答高掩鼻。棋边指麾百万秦，温浩二子非其伦。中原热血方相泼，江表有此暇整人。暮年功高忧谗惎，回首故山归不遂。岂知王郎袖有檛，空听桓伊筝垂泪。\n"}
{"title": "金陵怀古", "industry": "近代", "author": "冯誉骢", "content": "\n秦淮萧瑟不胜秋，桃叶歌残古渡头。北固云山都似洛，南朝天子本无愁。百年故宅寻江令，一角丛祠拜蒋侯。极目疮痍资抚恤，繁华漫说帝王州。\n"}
{"title": "寄申生", "industry": "元代", "author": "王娇红", "content": "\n云重月难见，风狂雨不成。尺书从寄意，倾泪若为情。\n"}
{"title": "贺新郎 其一 和其年", "industry": "明代", "author": "龚鼎孳", "content": "\n玉笛西风发。送宾鸿、一城砧杵，千门宫阙。秋满桑乾沙岸曲，曲曲芦花飞雪。又报到、今番圆月。羁宦薄游俱失意，诧长楸、衣马多如发。空刺促，贝刀末。小山丛桂难攀折。眼中过、纷纷项领，汝曹何物。只有穷交堪对酒，况是江东人杰。任夜夜、兰缸明灭。作达狂歌吾事足，问人生、几斗荆高血。行乐耳，苦无益。\n"}
{"title": "中秋云根亭次艮斋使君", "industry": "明代", "author": "尹台", "content": "\n此夜中秋人共怜，况邀岩洞酒杯前。楼台近映千家月，河汉遥开万里天。玉署相看逢旧侣，瑶台何用问群仙。已拚烂醉酬清赏，不惜虚槎挂斗边。\n"}
{"title": "题社友诗稿", "industry": "宋代", "author": "邓允端", "content": "\n诗里玄机海样深，散于章句敛于心。会时要似庖丁刃，妙处应同靖节琴。韵胜想君言外得，字新令我意边寻。痴人说梦终难信，何日樽前取次吟。\n"}
{"title": "子夜歌 其一", "industry": "明代", "author": "屈大均", "content": "\n郁郁都梁香，娱君寒夜情。欢无朱火然，那得紫烟生。\n"}
{"title": "侍应平坡侍郎郊行口占二首", "industry": "宋代", "author": "林景熙", "content": "\n春霖卷流芳，霁旭浮远野。白首贞元人，相期古松下。\n"}
{"title": "帝京篇", "industry": "明代", "author": "袁华", "content": "\n金陵佳丽地，神京郁巍峨。帝车环紫极，阁道近银河。日上觚棱迥，云生象魏多。五侯车接轊，七贵骑鸣珂。柳湿乌衣雨，花明太液波。曲台新讲礼，秘监旧书戈。蜀郡王褒起，梁园枚乘过。得贤陈雅颂，平虏进铙歌。太史金为匮，司仪翠饰牺。礼成蒙顾问，簪笔立鸾坡。\n"}
{"title": "次青溪后二章为别", "industry": "宋代", "author": "卫宗武", "content": "\n季世思良士，如拘渴与饥。峨峨章甫冠，瑞气浮芝眉。粹然君子儒，赴我同襟期。凡林非鸾栖，丹穴仍归飞。恨无健羽翰，所至相追随。怀归宜莫留，荆州那足依。\n"}
{"title": "偈颂一百六十首 其九十四", "industry": "宋代", "author": "释宗杲", "content": "\n万里无寸草，出门便是草，各自有公据。有公据，何拘束，清风月下守株人，凉兔渐遥春草绿。\n"}
{"title": "东坡书蔡君谟梦中绝句二放营妓绝句三虞伯生题四绝于后真迹藏义兴王子明家要予次韵凡九首 其一", "industry": "元代", "author": "张雨", "content": "\n日将公事湖中了，醉入重城列炬明。自古大藩财赋地，古人偏得赋閒情。\n"}
{"title": "顾虚斋在湖南闻予致仕有作席间诵之次韵为谢", "industry": "明代", "author": "顾清", "content": "\n尘埃衮衮逐浮名，泰华鸿毛比重轻。九折路穷人亦倦，三江舟到水还生。诗来楚泽流新咏，曲按贞元想旧声。斟酌此堂堪一醉，向来书剑几同盟。\n"}
{"title": "述行言情诗 其十九", "industry": "明代", "author": "祝允明", "content": "\n学聚勤殖藏，息游解纡结。宽原或流衍，澄泉共甘洌。攀条采硕果，循畦屏衰叶。幽禽答遐韵，候虫依气节。芳霭蒙晨荣，明煇扬夕月。拔时附绝驾，塞兑谢尘辙。\n"}
{"title": "寄董仲伦四首 其一", "industry": "元代", "author": "王翰", "content": "\n天地清空一点尘，此身聚散梦难真。闭门咸谷花争发，策杖王官草自春。荣辱尽抛身世了，行藏都入笑谈新。堂堂正道行将去，更莫回头别问津。\n"}
{"title": "半屏山", "industry": "清代", "author": "李丕煜", "content": "\n陡然拔地起，半壁凌芳洲。翠色空霄汉，岚光锁绿畴。鸟道晴峰拱，云帆碧海收。影入莲潭水，千年胜迹留。\n"}
{"title": "谢柳全叔县丞寄高丽松花", "industry": "宋代", "author": "曾几", "content": "\n幽人所住空山里，老树皆作虯龙起。但知树底听松风，不见风前落松子。三韩华萼手自开，其间琐碎如婴孩。请因贾客诏君长，二十馀年无使来。\n"}
{"title": "海眼流丹", "industry": "明代", "author": "曾永和", "content": "\n石开海眼引泉通，溅玉流丹未有穷。细度林声归寂听，光涵云影映晴空。烦襟不觉观时失，宿疾疑从饮后攻。不入凡流同混浊，穿云络石杳无踪。\n"}
{"title": "大行皇帝挽词五首 其一", "industry": "宋代", "author": "许月卿", "content": "\n创始昌陵汉，中兴高庙尧。登遐皆十月，扬烈擅三朝。再造煌煌业，参侔浩浩霄。中兴兼创始，二帝侑逍遥。\n"}
{"title": "寄许殿卿 其一", "industry": "明代", "author": "李攀龙", "content": "\n夹道杨花扑玉鞍，隋堤三月正漫漫。知君日向平台醉，犹作梁园雪里看。\n"}
{"title": "追次前韵", "industry": "宋代", "author": "陶梦桂", "content": "\n清泉白石故依然，俚语当时已浪传。千里归来寻旧约，一生鞅掌任前缘。身强只欠登山屐，老去何须负郭田。金石旧交半沦谢，新松嫩竹是忘年。\n"}
{"title": "乌夜啼", "industry": "清代", "author": "朱祖谋", "content": "\n西楼一夜潺潺。玉炉残。只有杏花同度五更寒。春潮长。空凝望。木兰船。不信归期锦字更开看。\n"}
{"title": "閒居寡营忽忆关塞之游遂成七首 五 黄华牙将张桓", "industry": "明代", "author": "李梦阳", "content": "\n孤蓬绝塞口，匹马戍程前。跨迥烟墩直，缘危石栈连。飞云下独石，逝水入潮川。旧对张军帅，题诗醉菊天。\n"}
{"title": "小反岭", "industry": "宋代", "author": "于石", "content": "\n泉本至清谁曰盗，溪虽可染却名愚。一夫作难随倾覆，千古青山独受污。\n"}
{"title": "二月二十二日与杨应宁宪副宋惟寅宪佥强景明伴读城东泛舟联句 其二", "industry": "明代", "author": "朱诚泳", "content": "\n小舟摇曳出垂杨，岸草汀花送远香。善拟东平心最乐，尊倾北海兴偏长。百年利涉兰为棹，一代豪吟笔有床。天外惠风如解事，黑云催雨助诗狂。\n"}
{"title": "寄大中丞思质王公十首 其八", "industry": "明代", "author": "王慎中", "content": "\n扰扰近郊别置屯，防秋急在塞边藩。共言万灶军声盛，总为千仓国计尊。\n"}
{"title": "厩头", "industry": "近代", "author": "张汉英", "content": "\n万里长江一望明，归舟无数自纵横。何时一击中流楫，顿息遥天巨浪生。\n"}
{"title": "赠燕", "industry": "金朝", "author": "李晏", "content": "\n王谢堂前燕，秋风又送归。向人如惜别，入户更低飞。海阔迷烟岛，楼高近落晖。不知从此去，几日到乌衣。\n"}
{"title": "琵琶仙", "industry": "清代", "author": "汪东", "content": "\n鹅岭千重，李园好、共约嬉春裙屐。迢递飞阁登临，留题诉情臆。尘梦醒、芳华换目，但遗础藓垂荒碧。谷底幽兰，尊前艳曲，都是陈迹。最怊怅、鶗鴂先鸣，顿回感、江南倦游客。遥想匣缄鸾镜，老飞琼颜色。谁为写、当年画稿，似玉人、伴我栖息。忍令飘泊余生，又成轻掷。\n"}
{"title": "诸生助移大门诗以劳焉", "industry": "明代", "author": "吴与弼", "content": "\n贻厥云仍百世谋，青山绿水兴悠悠。寒泉细汲芸窗砚，各赋新章答胜游。\n"}
{"title": "比在阜城寺中韵所得语还里任伯首和之因并录传冀有相广者 其一", "industry": "宋代", "author": "王安中", "content": "\n縠纹春雾轻，簟理秋涛平。天风一披拂，全体有馀清。是中自不恶，我怀陶渊明。\n"}
{"title": "唐明府长公新搆园亭三泖之上书来徵诗赋荅二首 其二", "industry": "明代", "author": "胡应麟", "content": "\n亭子萧疏隔水开，闻君十尺卧苍苔。芝从角里先生乞，术倩茅山道士栽。檐际数峰如斲就，槛中群石尽飞来。清沙荡漾凫鸥集，永昼相过暮不猜。\n"}
{"title": "潘芝林繇杭州参军迁荔波令荔波予从父旧治潘以此闻予至湖上即命驾见访因赠以诗", "industry": "明代", "author": "黎遂球", "content": "\n因君莲幕美，笑此竹林贤。旧政多山水，新栖劳凤鸾。官租从剖斗，蛮市不论钱。喜乐情相告，文书译始宣。赏知荣綵线，辱岂示蒲鞭。礼数裙盘地，言谈手画天。行春群劝饮，导驾妇争前。颁历宁看日，栽花好记年。标枝还野鹿，寄迹俨神仙。教化应如蜀，清廉和酌泉。明朝列循吏，于此见相传。\n"}
{"title": "应资深康乐园四咏 其二", "industry": "宋代", "author": "王之道", "content": "\n露梢戛戛敲鸣玉，云叶差差传新绿。亭前十顷碧琉璃，过雨荷花净如浴。客来不迎君莫嗔，我有清风如故人。先生午醉睡正熟，长须倒尽床头春。\n"}
{"title": "禽言 其二", "industry": "明代", "author": "顾清", "content": "\n有客苦无酒，提壶向邻沽。山禽当我前，笑我提壶卢。壶卢壶卢我自提，尔自不提，聒聒鸣何为。\n"}
{"title": "自句容归里", "industry": "清代", "author": "张氏", "content": "\n流水青山在眼前，归途恰值早春天。官贫一路无车马，觅得江南鸭觜船。\n"}
{"title": "江阴阎公祠", "industry": "清代", "author": "冯桂芬", "content": "\n暨城斗大江之隅，县慰一官尤区区。天柱倾颓地维裂，孤垣七尺屹不折。王师百万渡江来，降幡遍竖城门开。江南一路传檄定，当车螳臂何愚哉。大令弃城走，主簿迎马首。吾所守者国与君，无国无君谁与守。我公一怒须戟张，奋身许国辞慨慷。一成一旅尚尤复，矧兹百雉雄金汤。谁知天心在鼎革，早识全军气如墨。城中雀鼠供饔飧，麾下南雷共心力。月轮惨惨挂围城，剑戟薄霜寒逾明。乌鹊不鸣鼓角寂，一营唱彻《转五更》。曲声凄苦笛迸裂，此夕三军泪如血。西风萧萧江水寒，饮入我军亦惨绝。一朝城陷公坦夷，噬指自书绝命词。一丈之帛三十字，血光宝气何淋漓。太祖养士长已矣，犹有江干一典史。人物独殿十七朝，江山手挽三百里。此材乃屈簿尉资，有明之亡亦已迟。中原六军一朝溃，谁与主者曰督师。新安长平事非偶，自甘骈死古罕有。六七万人无一降，万骨茔高积如阜。灵祠恰傍东平王，人称公是张睢阳。我谓公节更青进，夷齐庶几同辉光。圣朝宽大迈前古，优诏褒嘉锡祠宇。成周穆考亦神圣，不封首阳一抔土。\n"}
{"title": "送席二", "industry": "宋代", "author": "杨时", "content": "\n抠衣丈席想多闻，高节应能与俗分。不用卑飞入幽谷，定知乔木在青云。\n"}
{"title": "游洞霄", "industry": "宋代", "author": "皇甫介", "content": "\n九曲烟霞染画图，羽人曾作帝王师。鼎中绛雪成千日，岩下幽花占四时。仙客已骖鸾鹤去，青山难使鬼神移。何当继踵长生地，疏瀹灵根出有为。\n"}
{"title": "月节折杨柳歌十三首 其十 十月歌", "industry": "魏晋", "author": "佚名", "content": "\n大树转萧索。天阴不作雨。严霜半夜落。折杨柳。林中与松柏。岁寒不相负。\n"}
{"title": "江研农杨柳枝词画册 其一", "industry": "清代", "author": "王嵩高", "content": "\n垂虹宛转赤阑桥，几树依依学舞腰。至竟不知攀折苦，春来依旧绾长条。\n"}
{"title": "次韵章守移学", "industry": "宋代", "author": "陈造", "content": "\n千柱崇成俨旧规，小劳移筑未为非。诸儒受业三熏沐，贤守收功一指挥。蒇事此时争试目，决科它日看增辉。问玄亦复侯芭事，可但经生识指归。\n"}
{"title": "咏洞前流水", "industry": "明代", "author": "胡居仁", "content": "\n洞前流水洞前流，洞里书生静里修。信是本原无一息，莫将道体更他求。有形可睹无形妙，今日应同昔日游。识得显微元不问，此心此理日相酬。\n"}
{"title": "食荔枝有感", "industry": "清代", "author": "弘历", "content": "\n岁贡非劳驿骑驰，雌黄久足息腾词。常年每感寝门赐，今夏重增椒室悲。可识人生皆梦幻，祗凭陈迹引怀思。玳盘玉椀清无暑，满贮芳甘欲举迟。\n"}
{"title": "霜叶飞 黄叶", "industry": "清代", "author": "吴茝", "content": "\n夕阳村路。诗筇瘦，平林秋意如许。天涯可奈感飘零，恁打头飞处。向晚菊、篱边认误。漫教倦客吟愁句。只一夜霜华，顿减了浓阴，尽西风便吹去。何况画里江南，几人家在，此时归棹无主。那禁摇落好年光，散似搏沙聚。向稗稏村头且住。柴扉乱逐昏鸦舞。剩有著书身，槭槭萧萧，闭门听雨。\n"}
{"title": "谒李忠简公祠", "industry": "明代", "author": "侯国治", "content": "\n江上蕊珠宫，前修曾卜筑。重瞻祠像新，间气钟南服。鼎甲早致身，正言清辇谷。引裾去奸回，排难全郡牧。缒城散群凶，万家再造福。趋阙屡抗章，拂衣返嵓谷。心与秋鹤飞，节并凌霜竹。奕奕绍家声，振振蕃公族。遗庙敞云根，故国存乔木。环宇晓峰青，映阶烟水绿。千祀仰高风，流峙长清淑。\n"}
{"title": "寄石泉云间明府叔", "industry": "宋代", "author": "陈必复", "content": "\n卧念相从乐，杜门岑寂中。曙窗报晴色，寒叶语秋风。别去诗难稳，愁来酒易空。相看渚数驿，好为寄书筒。\n"}
{"title": "咏冬诗", "industry": "魏晋", "author": "曹毗", "content": "\n绵邈冬夕永，凛厉寒气升。离叶向晨落，长风振条兴。夜静轻响起，天清月晖澄。寒冰盈渠结，素霜竟栏凝。今载忽已暮，来纪奄复仍。\n"}
{"title": "和光道春日雨寒", "industry": "宋代", "author": "华镇", "content": "\n细风密雨冷相添，天右馀寒势未歼。漠漠乱丝凝旷野，涓涓碎玉下重檐。凌晨预约阳光发，入夜先闻霰雪兼。蝶梦未成攲宝枕，铜壶声咽冻孤蟾。\n"}
{"title": "汉上春雪", "industry": "宋代", "author": "宋庠", "content": "\n繁雾乘阴结，寒英匝宇飘。风催洛妃舞，春伴郢人谣。逗浦添珠媚，萦丛掩柳娇。楼空先月白，野阔助天遥。稍傍鱼冰合，还依雉陇销。一樽无与晤，幽思满兰苕。\n"}
{"title": "系寻阳上崔相涣三首 其二", "industry": "唐代", "author": "李白", "content": "\n毛遂不堕井，曾参宁杀人。虚言误公子，投杼惑慈亲。白璧双明月，方知一玉真。\n"}
{"title": "五丁峡", "industry": "清代", "author": "陶澍", "content": "\n到此真奇绝，山奇石更奇。径悬猿狖恐，险凿鬼神疑。水作千盘去，天将一线窥。金牛如不入，万古只荒陲。\n"}
{"title": "呈希道兼寄不伐二首", "industry": "宋代", "author": "吴则礼", "content": "\n不见虎头墨妙，聊寻燕颔将军。兴来未妨觅句，胜处端须策勋。\n"}
{"title": "丙戌仲夏往梁于舟中作诗怀石芗", "industry": "清代", "author": "方仁渊", "content": "\n思君如思酒，一日不饮即不欢。尔来别君已两载，那得不使中肠干。今朝忽得梁溪招我书，呼舟火急如追逋。舟子不知行徐徐，而我心中辗转如车渠。明朝划然见君面，握手纵谈不知晏。酌君瓮中香美之葡萄，洗我胸中万斛之牢骚。龙山久别愈岧峣，芦芽怒发菖蒲高。岁寒始识松凋后，安得尽毁车与棹。天地为庐室为袄，百壶努力日倾倒，世无别离人不老。\n"}
{"title": "思归兼简严八", "industry": "明代", "author": "袁凯", "content": "\n天高风正急，鸿雁傍人飞。江外无来使，淮南尽捣衣。悲歌聊当泣，远望亦同归。为报严夫子，沧洲与愿违。\n"}
{"title": "春日怀淮阳六首", "industry": "宋代", "author": "张耒", "content": "\n莽莽郊原带古丘，渐渐陇麦散羊牛。杏花杨柳春浓处，一片青帘慰客愁。\n"}
{"title": "蒋宗谊以厥考樵林摘稿及其所著续宋论见寄代简奉答", "industry": "明代", "author": "陈献章", "content": "\n江右诗书不乏贤，君家父子尽堪传。樵林一摘几千首，宋论直窥三百年。西汉文章迁史后，东吴风月定山前。乾坤只眼知谁在，不是杨雄不好玄。\n"}
{"title": "余山 其十一", "industry": "元代", "author": "清珙", "content": "\n细把浮生物理推，输赢难定一盘棋。僧居青嶂閒方好，人在红尘老不知。风飏茶烟浮竹榻，水流花瓣落青池。如何三万六千日，不放心身静片时。\n"}
{"title": "郊游", "industry": "明代", "author": "王嗣经", "content": "\n禁树青郊外，重城绿水湄。园林春闰月，花鸟昼晴时。远岫平浮槛，清泉曲到池。晚红私蛱蝶，新绿遂黄鹂。烟断游丝见，风轻落絮知。一陂芳草色，禁得马蹄迟。\n"}
{"title": "故翰林汪公端明居零陵时尝作玩鸥亭今强中提", "industry": "宋代", "author": "周必大", "content": "\n贾生问鹏谩伤神，应愧先生入理深。肝胆何曾分楚越，心形真欲混人禽。亭邮永镇愚溪上，扁榜重开罨画阴。见说骑鲸游汗漫，倘凭鸥鸟一传音。\n"}
{"title": "长亭怨慢·逸兄避暑匡山，予以事不克偕往，挥汗谱寄", "industry": "清代", "author": "魏元戴", "content": "\n叹依旧、倚天青嶂。著个诗人，层云胸荡。卧稳松阴，香炉烟紫足供养。多情五老，一笑苍颜无恙。听瀑布寒泉，更涤尽、烦襟千丈。秋爽。料西风、尚未吹送，摩诃池上。银河纵挽，洗不了、黄茅余瘴。恨平生、短艇烟波，竟未许、云山策杖。笑成岭成峰，输与坡仙孤唱。\n"}
{"title": "东风第一枝 壬辰岁暮，吴下寓斋叠樊榭韵", "industry": "清代", "author": "叶大庄", "content": "\n竹锉茶浓，糟床酒熟，满窗斜插梅影。瓦檐残雪初融，又搀挑珠夜永。冲泥客懒，总搁了、销寒诗兴。泥翠鬟、炙砚仇书，一笑水仙开并。拈往事、话长谁证。牵旧梦、睡醒不省。避人花国真佳，舍身佛天更净。山光不断，五六里、横塘如镜。约讨春、打桨能来，可似去年风景。\n"}
{"title": "□□长老住宁国光孝寺并题雪矶三绝", "industry": "宋代", "author": "刘克庄", "content": "\n占断一房居，矶边足钓徒。如何贪出世，亦典了西湖。\n"}
{"title": "寄云峰吴先生 其二", "industry": "明代", "author": "徐贯", "content": "\n大音寥莫正声希，世俗滔滔独掩扉。天下苍生皆赤子，阿衡不作与谁归。\n"}
{"title": "齐天乐 寄聂钦明", "industry": "当代", "author": "邵祖平", "content": "\n四年真愧安巢鸟。竛竮蜀天巴道。玉垒峰寒，铜梁岁晚，参尽离歌楚调。长恩伴少。任芸简蟫栖，缥缃尘袅。长物无多，尚担风月恋吟草。金陵翠鬟对绕。忆曾同煮酒，联辔欹帽。弄柳攀花，呼俦啸侣，惟怕刘郎人老。收京渐到。报静奠湘波，峡云行晓。见慰相思，绮窗梅绽早。\n"}
{"title": "送子仁侄南归而首", "industry": "宋代", "author": "杨万里", "content": "\n酒为吾人绿，花知九日黄。风灯秋焰冷，霜雁夜声忙。爱子文无对，嗟予老更狂。相分即相见，不待半年强。\n"}
{"title": "贺新郎 弓冶弟万里省亲三年旋里，于其归也，悲喜交集，词以赠之，并怀卫玉叔暨汉槎吴子，即用赠苏昆生韵", "industry": "清代", "author": "陈维崧", "content": "\n休把平原绣。绣则绣、吾家难弟，古今稀有。万里寻亲踰鸭绿，险甚黄牛白狗。一路上，夔蚿作友。辛苦瘦儿携弱肉，向海天尽处孤踪透。三年内，无乾袖。平沙列幕悲风吼。猎火照、依稀认是，云中生口。马上回身争拥抱，此刻傍人白首。辨不出、穷边节候。犹记离乡年尚少，牧羝羊、北海双双叟。长夜哭，阴山后。\n"}
{"title": "清平乐 寿彬齐四月二十八日", "industry": "元代", "author": "陈栎", "content": "\n清和天气。三荚萱犹翠。恰喜先生初度至。近迓薰弦佳致。几年人物彬彬。文华质实惟均。寿宿临之在上，龙溪文脉常新。\n"}
{"title": "汴梁行", "industry": "清代", "author": "章静宜", "content": "\n汴州城内风鹤惊，汴州城外连军营。一夜金堤雷电起，千年玉殿波涛声。大梁自古繁华地，三市风光最明丽。西连伊阙作屏藩，北控成皋如带砺。高帝当年辟草莱，分封万骑自天来。兰窗仍起飞云殿，树寝还通造字台。子孙奕祀承青社，议亲常得君王赦。传来乐府胜河间，制就新声夸邺下。东风十里覆长堤，万树千条各向西。珠履尽知公子客，宝钗时见舍人妻。金梁明月空中度，玉津芳草迷归路。园内双双蛱蝶飞，桥边队队骅骝驻。双双队队更如何，紫陌朱城拂逝波。自言百岁来歌舞，自谓三时竞绮罗。绮罗歌舞无穷极，炎天烽火嗟何及！北地谁知青犊鸣，东门忽见黄虬入。飘零雉堞少人行，牙旗大纛自纵横。波翻夏后前朝庙，潮打梁王旧日城。故侯冷落悲徒步，新鬼荒荒泣烟雾。鹳雀高栖敖氏仓，鸳鸯虚抱相思树。至今榛棘尚成行，落日寒沙古战场。无忌已知新去魏，相如不复远游梁。游人对此空嗟棹，胡笳芦管声中老。牧马常过屠肆旁，射雕每向彝山道。凄凉今古不须哀，极目秋风万里开。试向东都更长眺，铜驼金谷半荒垓。\n"}
{"title": "次韵苏教授饭郑教授五首 其三", "industry": "宋代", "author": "项安世", "content": "\n采蘋堪赋有斋诗，稚子谈经已大奇。翁但绿阴啼鸟下，敷床眠到日西时。\n"}
{"title": "梅花喜神谱·小蕊一十六枝", "industry": "宋代", "author": "宋伯仁", "content": "\n善舞几当场，妖姿呈窈窕。当场人自迷，郭郎未容笑。\n"}
{"title": "十一月十五夜宿南岳绝顶 其一", "industry": "近代", "author": "李洸", "content": "\n足趱巨灵神岳顶，摩天黄鹤斗参横。茫茫下届东南坼，虎掷龙孥我独行。\n"}
{"title": "残冬展假病榻消寒聊当呻吟语无伦次录存十六章 其三", "industry": "清代", "author": "查慎行", "content": "\n茫茫大地托根孤，只道烟霄是坦途。短袖曾陪如意舞，长眉难画入时图。移镫见蝎宁防毒，误笔成蝇肯被污。窃喜退飞犹有路，的应决计莫踌蹰。\n"}
{"title": "次韵同年蔡仲平察院游西湖", "industry": "宋代", "author": "王之道", "content": "\n朝日不受雾，晴光似晖晖。忽然快我心，清风为解围。坐见九里松，旌幢碧相依。天竺了在望，上有祥云微。西湖一千顷，圆荷覆青衣。轻舟况游览，往往俗客稀。幸及新雨霁，欣逢露初晞。水光与山色，高低映郊畿。佳哉气葱郁，观阙何巍巍。谁云门庭远，咫尺承天威。诸公萃俊杰，高论玉尘挥。载酒旨且多，不醉无庸归。余欢到献酢，滟滟双鸳飞。新诗烂锦段，想见劳心机。顾我虽百拙，续貂重相违。明年若重来，种种当如几。\n"}
{"title": "野外剧饮示坐中", "industry": "宋代", "author": "陆游", "content": "\n悲歌流涕遣谁听？酒隐人间已半生。但恨见疑非节侠，岂忘小忍就功名。江湖舟楫行安往，燕赵风尘久未平。饮罢别君携剑起，试横云海翦长鲸。\n"}
{"title": "观《连升三级》", "industry": "现代", "author": "老舍", "content": "\n泉州高甲戏，三级喜连升，独辟新风格，时翻古乐声；状元无点墨，皇帝似多情，入骨肆嘲讽，人民眼更明。\n"}
{"title": "题列子乘风便面", "industry": "明代", "author": "虞堪", "content": "\n昔者列禦寇，泠然禦其风。方诸彻秋水，乃今见犹龙。\n"}
{"title": "超然堂", "industry": "宋代", "author": "叶适", "content": "\n晨兴诣曹参使驲，传呼趋庭头颈屈。退归阖户胥吏玩，过门掉臂不入室。宅舍空荒转颓漏，驺仆蓝缕常寒乞。此堂岂可更超然，乍可鞅掌中怫郁。每怜庄周齐物论，遣词旷荡违经律。独称松柏受正命，舜何人哉尽伦匹。萍实浮沉江汉远，剑气腾掷牛斗出。招徕凤麟已悠缓，琢磨圭璧强坚密。檐擎自贵竭人力，起倒相因废天质。古今问学满天下，分寸毫厘难细诘。以兹凛凛观万事，口不敢言心自失。今朝幸续省仓米，且以糜煎饱时日。\n"}
{"title": "贺新郎（落星寺）", "industry": "宋代", "author": "黎廷瑞", "content": "\n帆影斜阳里。与芦花、分风飞过、落星遗此。瓦老苔荒钟鼓陋，斑剥残碑无几。想此处、阅人多矣。天上白榆犹落去，况人间、一瞬浮花蕊。问五老，笑而已。\n\n仙翁当日曾挥尘。拍阑干、浩歌音响，振鱼龙耳。九十余年无人问，遗韵半江烟水。慨宇宙、风涛如许。安得六丁移此石，去横身、作个中流砥。长唱罢，冥鸿起。\n"}
{"title": "闻客生昆仲入粤，予子法祖随焉。鉴在、蕴修、坤丞应相携同去，予独留滞闽乡，诗以写怀 其一", "industry": "清代", "author": "钱澄之", "content": "\n乱去交亲少昔欢，天涯羁旅足盘桓。故乡竹马存三子，海内求羊有二难。绝岭驾风秋雁远，空山叫月夜猿单。南雄路断音书隔，惆怅梅花不忍看！\n"}
{"title": "闻雁 其一", "industry": "宋代", "author": "释文珦", "content": "\n山寒经月断人行，孤雁噰噰忽一声。身在异乡兄弟尽，老夫那得易为情。\n"}
{"title": "梨花", "industry": "唐代", "author": "温宪", "content": "\n绿阴寒食晚，犹自满空园。雨歇芳菲白，蜂稀寂寞繁。一枝横野路，数树出江村。怅望频回首，何人共酒尊。\n"}
{"title": "同杨德骏任致道登北观留题壁间", "industry": "宋代", "author": "章甫", "content": "\n年来多病发幽寻，眼底风光亦倦吟。岁暮情怀伤老大，雪晴筋力试登临。一江烟水分南北，千里云山自古今。杖屦频来端不恶，只愁东望起归心。\n"}
{"title": "送潘亦庶归广州 其二", "industry": "明代", "author": "岑徵", "content": "\n同是巢南鸟，分飞惜此辰。临流心更苦，酌酒话重陈。先我还乡国，因君语故人。白头浮海客，归计在明春。\n"}
{"title": "出郭", "industry": "明代", "author": "谢晋", "content": "\n隔岸晴山翠黛横，缘溪绿树乱啼莺。草香花落春泥软，杖履从教缓缓行。\n"}
{"title": "临江仙 其一 柳词，用宋许伯阳体", "industry": "明代", "author": "陈霆", "content": "\n不见汉家营内柳，丝丝轻拂旌旄。将军以逸待人劳。马腾士饱，枝上挂弓刀。钟鼓令严良夜静，梢头明月初高。翠华临幸事都销。先春芽缕，尚想赭黄袍。\n"}
{"title": "壬寅九日重庆关送伯兄东归", "industry": "清代", "author": "孙云鹤", "content": "\n登高兼送远，客泪一沾裳。归棹随流水，乡心带夕阳。秋高山落木，风急雁分行。丛菊何情绪，篱边依旧黄。\n"}
{"title": "读史八首", "industry": "宋代", "author": "陈普", "content": "\n董卓犹知用荀爽，蔡京也解召杨时。善人寿命如松柏，自有神明好护持。\n"}
{"title": "立春七首", "industry": "宋代", "author": "刘克庄", "content": "\n古有道人皆朽骨，世无价宝是元身。天公作意相裨补，又见咸淳第二春。\n"}
{"title": "送别陈比部", "industry": "宋代", "author": "蔡襄", "content": "\n祖帐西郊道，川原画阁临。烧痕经雨活，树色入溪深。斜日明春态，孤云感客心。何人知别意，重把酒杯斟。\n"}
{"title": "赋得欲笑翻成泣", "industry": "明代", "author": "徐熥", "content": "\n悲欣无定态，啼笑一时并。粉痕欢眼注，铅水妩容生。两犀方奋齿，双箸忽吞声。谁云射雉乐，翻作泣鲛情。\n"}
{"title": "纵笔", "industry": "宋代", "author": "陆游", "content": "\n小儿勿大勤，使汝发早白；长为南亩民，殊胜东合客。\n"}
{"title": "李家寨舆中", "industry": "清代", "author": "郑孝胥", "content": "\n窗悬柳林月，衣带信阳酒。不见何景明，孤吟振林薮。\n"}
{"title": "扈跸词三十二首 候驾渡河二首 其十一", "industry": "明代", "author": "陆深", "content": "\n豹幡雉尾午风和，万乘时巡南渡河。千尺楼船龙出峡，擢声齐和太平歌。\n"}
{"title": "疏影 秋柳", "industry": "清代", "author": "李良年", "content": "\n旗亭陇首。正新霜乍点，斜日风骤。一片秋声，几树萧疏，惊心十里津堠。行人欲折还教住，为记得、别离时候。洒渭城、朝雨如烟，曾向画桥分手。何处无情玉笛，忍教一夜里，吹堕江口。系马无人，认取寒枝，惟有晚鸦依旧。相思最是鸳鸯渡，应渐冷、碧纱窗牖。纵待得、来岁春还，只恐那人腰瘦。\n"}
{"title": "山居杂诗九十首", "industry": "宋代", "author": "曹勋", "content": "\n晨起冒清露，笋舆出城闉。原野回旧色，花柳摇新春。眷言山林性，常与鱼鸟邻。恰然适襟抱，自谓羲皇民。\n"}
{"title": "舟泛长河杂咏 其三", "industry": "清代", "author": "弘历", "content": "\n建闸通舟利溉渠，设如一泻乃无馀。因思绩学将治政，酝藉为高要在徐。\n"}
{"title": "答郭筱麓", "industry": "清代", "author": "郑孝胥", "content": "\n子诗泠泠如暗泉，非行非止声锵然。每过吾庵必有作，此庵与世元无缘。道人庵居复夜起，冥行万里无人烟。赋成自书用草隶，偶出小技惊时贤。岂知遽已入诗语，妙借老丑增殊妍。胸中抑塞未能和，容我小缓调哀弦。\n"}
{"title": "三月十六夜枕上作", "industry": "元代", "author": "王祎", "content": "\n微醉苦易醒，多愁不成寐。雨露故园思，关山游子泪。明发复何如，言归尚濡滞。\n"}
{"title": "烟火戏", "industry": "明代", "author": "瞿佑", "content": "\n天花无数月中开，五色祥云绕绛台。堕地忽惊星彩散，飞空频作雨声来。怒撞玉斗翻晴雪，勇踏金轮起迅雷。更漏已深人渐散，闹干挑得綵灯回。\n"}
{"title": "赠宣城麋明府", "industry": "唐代", "author": "杜荀鹤", "content": "\n天下为官者，无君一轴诗。数联同我得，当代遇谁知。\n\n年齿吟将老，生涯说可悲。何当抛手板，邻隐过危时。\n"}
{"title": "元旦", "industry": "清代", "author": "胤禛", "content": "\n辉辉灯火曙光连，气淑风条景物鲜。双阙禁钟鸣朔旦，千门春贴迓芳年。金花杂组新裁胜，柏叶清樽喜侍筵。仰戴圣皇康且寿，长期元节沐恩偏。\n"}
{"title": "寄陈侍御", "industry": "唐代", "author": "黄滔", "content": "\n千年二相未全夸，犹阙闽城贺降麻。何必锦衣须太守，\n\n别无莲幕胜王家。醴泉涌处休论水，黄菊开时独是花。\n\n九级燕金满尊酒，却愁随诏谒承华。\n"}
{"title": "中秋月食二首", "industry": "明代", "author": "邓云霄", "content": "\n黄衢成黑道，灵兔惑妖蟆。祗恐琼宫女，随风落别家。霓裳中夜歇，鼓角万方嗟。铅粉轻磨镜，清光应更加。\n"}
{"title": "辋川集。椒园", "industry": "唐代", "author": "王维", "content": "\n桂尊迎帝子，杜若赠佳人。椒浆奠瑶席，欲下云中君。\n"}
{"title": "木兰花慢 寿张可与", "industry": "元代", "author": "张伯淳", "content": "\n对黄花烂漫，能几日，又重阳。问眼底湖山，新□□□，别是风光。三台近临吴地，映奎＊、明处紫微郎。人道当年豸角，这回收敛秋霜。笑谈。幕府昼偏长。何事最为忙。但宽取一分，一分方便，亦足流芳。山人敢攀宗衮，为东南、民命秉心香。更借南阳菊水，殷勤满注瑶觞。\n"}
{"title": "哭曹能始先生死节", "industry": "明代", "author": "张穆", "content": "\n感恩积恨两难酬，杖策当年忆未收。先生鹤发兰台客，能似龙门破高格。时危将相同漏舟，济川无术犹相阨。君乃低徊重草茅，为梁尽欲鞭顽石。天昏海立白日倾，老臣呼天事不成。许身自殉千秋志，就养安知后世名。人生百年梦中事，感知一目无从死。天涯空愧仰天高，门生谁为存孤子。\n"}
{"title": "杏花天 同游南谷，云林妹先返，怅然赋此", "industry": "清代", "author": "顾太清", "content": "\n倚楼目送人归去。望不尽、杏花深处。香车转过山前路。苦被垂杨遮住。方七日、唱予和汝。匆匆返、去而不顾。虽云小别愁难诉。彼此相思情互。\n"}
{"title": "九日侍宴乐游苑诗为西封侯作", "industry": "南北朝", "author": "何逊", "content": "\n皇德无馀让，重规袭帝勋。垂衣化比屋，眷顾慎为君。翾飞悦有道，卉木荷平分。宸襟动时豫，岁序属凉氛。城霞旦晃朗，槐雾晓氤氲。鸾舆和八袭，凤驾启千群。羽觞欢湛露，佾舞奏承云。禁林终宴晚，华池物色曛。疏树翻高叶，寒流聚细文。晴轩连瑞气，同惹御香芬。日斜迢递宇，风起嵯峨云。运偶参侯服，恩洽厕朝闻。于焉藉多幸，岁暮仰游汾。\n"}
{"title": "寄韩绪仲先生", "industry": "明代", "author": "李孙宸", "content": "\n留曹佐礼附同官，门对钟山烟雨寒。问日升堂公事少，有时归署酒杯宽。秋风怅别秦淮去，夜月长悬石洞看。共仰东山微诏起，敢论王贡附弹冠。\n"}
{"title": "齐上人发心知罗汉堂求颂", "industry": "宋代", "author": "释正觉", "content": "\n修结僧缘清净因，青油白茗与乌薪。庞眉五百圣尊者，行脚一千吾上人。云屋芳资开菡萏，地炉暖气卧麒麟。睡魔不至蒲禅稳，自照光明默默神。\n"}
{"title": "赠汉阳辅录事二首", "industry": "唐代", "author": "李白", "content": "\n闻君罢官意，我抱汉川湄。借问久疏索，何如听讼时。\n\n天清江月白，心静海鸥知。应念投沙客，空馀吊屈悲。\n\n鹦鹉洲横汉阳渡，水引寒烟没江树。南浦登楼不见君，\n\n君今罢官在何处。汉口双鱼白锦鳞，令传尺素报情人。\n\n其中字数无多少，只是相思秋复春。\n"}
{"title": "酬孙延仲龙图", "industry": "宋代", "author": "欧阳修", "content": "\n洛社当年盛莫加，洛阳耆老至今夸。死生零落余无几，齿发衰残各可嗟。北库酒醪君旧物，西湖烟水我如家。已将二美交相胜，仍枉新肩丽彩霞。\n"}
{"title": "闻蔡绛卿司马令嗣", "industry": "清代", "author": "许南英", "content": "\n一纸千金重，君家喜信闻。爱人能以德，有子必知文；入座芝兰味，摩空鸾鹤群。新硎初出试，拔队作前军。\n"}
{"title": "献李提军奠原三首 其三", "industry": "明代", "author": "陈恭尹", "content": "\n画角风清静海涛，郊坰共喜见干旄。金方气肃崆峒壮，南斗功成日月高。姬旦吐哺元自贵，卫青揖客不言劳。天涯贱子能扪虱，怀剌空惭有二毛。\n"}
{"title": "清都行", "industry": "宋代", "author": "陆游", "content": "\n积雨初收晓寒重，野人忽作清都梦。宫墙柳色绿如染，仰视修门岌飞动。元章久已葬岷山，安得翩翩并驰鞚。春光如昔交旧少，肺肝欲写谁堪共。颇闻天阍有疑事，通明殿下方佥议。约君切勿负初心，天上人间均一是。\n"}
{"title": "上元前一日游东园看梅三首 其一", "industry": "宋代", "author": "杨万里", "content": "\n谁占百花头上魁，花神推许□□□。东园春信知多少，今日喜晴拚一来。\n"}
{"title": "屏风上各赋一物得携琴客", "industry": "唐代", "author": "皇甫冉", "content": "\n不是向空林，应当就磐石。白云知隐处，芳草迷行迹。\n\n如何祗役心，见尔携琴客。\n"}
{"title": "自居剡源少遇乐岁辛巳之秋山田可拟上熟吾贫庶几得少安乎乃和渊明贫士七首与邻人歌而乐之 其一", "industry": "宋代", "author": "戴表元", "content": "\n贫贱如故旧，少壮即相依。中心不敢厌，但觉少光辉。向来乘时士，亦有能奋飞。一朝权势歇，欲退无所归。不如行其素，辛苦耐寒饥。人生系天运，何用发深悲。\n"}
{"title": "闲步（二首）", "industry": "明代", "author": "袁凯", "content": "\n半雨半晴天气，半开半落山花。半醉半醒游客，半村半郭人家。\n"}
{"title": "华清宫", "industry": "宋代", "author": "杨正伦", "content": "\n休罪明皇与贵妃，大都衰盛两相随。惟怜一派温泉水，不逐人心冷暖移。\n"}
{"title": "何丞相挽词三首 其三", "industry": "宋代", "author": "张纲", "content": "\n不憖遗元老，岩岩失具瞻。勋庸扶庙社，名字到闾阎。王国开封大，师垣宠数兼。梦鸡初莫省，今日竟成占。\n"}
{"title": "渡江", "industry": "清代", "author": "顾维", "content": "\n酾酒凌波也自豪，常年操舵不知劳。风柔萍末鱼龙静，水涨桃花舴艋高。青眼有时容落魄，白头无那苦刁骚。长竿且拂珊瑚树，笑倚鱼矶说钓鳌。\n"}
{"title": "寓寺馆寄怀谢钟吉", "industry": "明代", "author": "傅敏功", "content": "\n忆自南归岁两徂，避喧时复问浮屠。春深岩岫云常湿，病卧柴门客渐无。笛里梅花虚倚听，愁中竹叶且酣呼。怀人千里琪坛夜，梦断湖山片月孤。\n"}
{"title": "海音诗", "industry": "清代", "author": "刘家谋", "content": "\n少时了了大时差，游戏徒教误岁华。莫惜十年迟树木，飘零容易是唐花。\n"}
{"title": "将去彝陵用梁节庵閒山韵留别李尧岑参议李子申观察", "industry": "清代", "author": "黄绍弟", "content": "\n解官乍觉此身閒，引睡文书一律删。乡梦难忘斤竹涧，宦游屡访下牢关。江流东去欢将别，崦景西催老未还。鸿雁惊风遗迹在，苦教夜雨忆巴山。\n"}
{"title": "三水移舟", "industry": "明代", "author": "黄公辅", "content": "\n挂帆鼓枻过前洲，草色侵篷漾碧流。树罩轻烟春澹荡，波涵返照晚夷犹。娱生未遂江鸥愿，阅世空勤漆室忧。举目萧条村舍寂，几曾牛背稳于舟。\n"}
{"title": "狂言示诸侄", "industry": "唐代", "author": "白居易", "content": "\n世欺不识字，我忝攻文笔。世欺不得官，我忝居班秩。\n\n人老多病苦，我今幸无疾。人老多忧累，我今婚嫁毕。\n\n心安不移转，身泰无牵率。所以十年来，形神闲且逸。\n\n况当垂老岁，所要无多物。一裘暖过冬，一饭饱终日。\n\n勿言舍宅小，不过寝一室。何用鞍马多，不能骑两匹。\n\n如我优幸身，人中十有七。如我知足心，人中百无一。\n\n傍观愚亦见，当己贤多失。不敢论他人，狂言示诸侄。\n"}
{"title": "酬吴叔承歙砚歌", "industry": "明代", "author": "欧大任", "content": "\n竹西尺素使者还，锦囊什袭款我关。忽割紫云落书几，已看青玉临屏山。歙西龙尾深溪石，黼形縠理秋空碧。曾是岚蒸露浥来，尚澄波荡星涵色。记得铭题汴宋时，玉堂学士臣苏轼。君今此砚罗纹光，拂拭犹似风字长。泗滨浮磬讵俦辈，蓝田尺璧差等量。青州红线铜雀瓦，吾家端岩羞雁行。金昆得此视眉子，陶泓毛颖欢一堂。故人清班扈丹陛，八千里外怀迢递。磨铅谓可笺虫鱼，涴壁未能成篆隶。何以报之永绸缪，茅斋四顾惟萝薜。迂我已谢子墨卿，寄君欲写华严偈。\n"}
{"title": "禅人画师像请赞", "industry": "宋代", "author": "释如珙", "content": "\n持刀杀人，人心不死。赤手杀人，人心不死。伎俩俱尽，人心自死。\n"}
{"title": "入秋无事案头偶有纸笔随意辄书如风扫华不伦不理故曰杂题 其二十", "industry": "明代", "author": "王世贞", "content": "\n中黄恋世乐，西域劳仙职。快哉吕子华，方台寄幽迹。\n"}
{"title": "即事二首", "industry": "宋代", "author": "张耒", "content": "\n大明海底生，先警我东牖。老人虽未起，晓境默相授。山前群动寂，暗树语鸦舅。昏昏横水雾，落落欹晓斗。厨人已束蕴，汲井鸣盎缶。沽酒走家奴，理食咨灶妇。悠悠春复冬，冉冉昏还昼。通塞付大钧，聊安此微陋。\n"}
{"title": "送砚与整套元真广文", "industry": "宋代", "author": "俞君选", "content": "\n插天万仞芙蓉峰，茫茫积翠连青空。中有千年苍玉骨，山奇水怪秀所钟。汤崖绝壁不可到，虎豹守护烟萝封。一朝良工夺天造，云斤月斧磨玲珑。踏天下割碧云髓，往往霹雳惊蛇龙。冰蚕吐丝织新就，罗文光莹浮青铜。人间何处用此物，造化欲付文章公。先生早晚运椽笔，判花视草蓬莱宫。手挥五色补天漏，放开白日消阴虹。坐令万物无羌疠，尽从笔底生春风。此时浓墨书大字，正须巨石相追从。愿公收拾此至宝，相伴他年参化工。\n"}
{"title": "我爱淳安好", "industry": "宋代", "author": "陈晔", "content": "\n我爱淳安好，於民两尽诚。明伦喜知劝，有社敬皆生。开学群材进，繙经众说平。嗟予不如昔，徒尔景恢宏。\n"}
{"title": "伏虎坛", "industry": "宋代", "author": "胡融", "content": "\n顗公天人师，猛虎屡欲瞋。形体掘槁木，鸷心化为仁。猥厕龙象侧，而作猫犬驯。砺齿怖天魔，掉尾迎山君。西伯困羑里，仲尼畏匡人。人心害贤圣，宁与猛虎邻。\n"}
{"title": "斋中杂题四首 其二", "industry": "宋代", "author": "陆游", "content": "\n屯云失南山，三日吹细雨。岁月不贷人，蛙声遽如许。一年复一年，老至不可禦。下湿病在脾，馀息仅如缕。枯皮裹瘦骨，半属松下土。屋坏要当颠，安能强撑拄。\n"}
{"title": "薄暮游潘登仕园园有堂三间榜曰一枝盖湖公枢", "industry": "宋代", "author": "仲并", "content": "\n玉树郎君两白眉，照人英爽自儿时。乃翁可笑太多事，绕舍春风千万枝。\n"}
{"title": "夜坐有感寄子云", "industry": "宋代", "author": "韩元吉", "content": "\n风景新亭旧往还，谁能举目较河山。宦情老去秋多感，官事忙时夜始閒。窗外杭梧风瑟缩，竹间乱石雨淙潺。青灯已作江湖梦，同约归期早晚间。\n"}
{"title": "河间道中示直𨽻官", "industry": "清代", "author": "弘历", "content": "\n河间古瀛州，文物颇可观。前巡适灾馀，室家才苟完。版筑命代赈，雉堞俨崇垣。闾阎亦较盛，菆井腾炊烟。迩来幸屡熟，茧枲粗免寒。览此心为慰，申命亲民官。彼献乃列藩，诗书教尚敦。熙朝际富庶，教之勿畏难。束湿术宜戒，粉饰习并蠲。岂弟行以诚，感民亦匪艰。伫待比户封，吾将鼓薰弦。\n"}
{"title": "送友人上京", "industry": "明代", "author": "陈繗", "content": "\n远携书剑上京华，万里江天一望赊。帆影爽开沧海月，马蹄香衬禁城花。宦情总付题桥笔，离思宁牵倚玉葭。廊庙早应成伟器，好摅忠力佐皇家。\n"}
{"title": "依韵和曾子开舍人从驾孟飨景灵宫四首 其二", "industry": "宋代", "author": "陆佃", "content": "\n夏木阴清气候匀，平明鸾仗簇芳尘。百年礼乐传宫注，万国衣冠拱庙陈。红芍药开迎昼永，紫樱桃熟奉时新。天街自不容生草，布屑由来枉用辛。\n"}
{"title": "读甘蔗生遣兴诗次韵而和之七十六首 其五十五", "industry": "明代", "author": "王夫之", "content": "\n任驾潘车邀左瓦，无如圆凿对方穿。嬴政烧书留秦誓，巨君买谶费汉钱。鹦母参差葛卢慧，蜗牛宛转科斗篇。白玉楼高卧才鬼，遮须国狞富顽仙。\n"}
{"title": "游石壁寺", "industry": "宋代", "author": "释智圆", "content": "\n寺幽称绝境，荷策自登临。翠岳千峰险，寒松一径阴。清香秋殿冷，疏磬古廊深。静立忘归兴，残阳鸟忽吟。\n"}
{"title": "白纻辞五首 其一", "industry": "明代", "author": "王廷陈", "content": "\n高堂邃宇施翠帷，兰膏明烛散朱辉。二八接武步舒迟，被服姣丽光陆离。弹筝鸣瑟商羽移，喜溢欢恣不自持。转盼含嬉属所私，累觞劝君君自知。主人既醉客不辞，烛灭缨绝珠履遗。\n"}
{"title": "谒濂溪先生祠墓 其一", "industry": "明代", "author": "罗洪先", "content": "\n匡庐开晓霁，怀古见芳襟。溪水清堪溯，林风静自吟。山如莲乍发，庭与草俱深。此日生刍奠，还同执贽心。\n"}
{"title": "浪淘沙 石湖听雨步韵代徐松盦作", "industry": "当代", "author": "秦鸿", "content": "\n琴罢袅垆烟。馀响鸥边。湖波蜃气忽勾连。满目飘摇西望处，淡却青峦。对景莫招延。随份缘缘。溟濛一注坐忘年。流去繁英人不语，寥落壶天。\n"}
{"title": "如隐", "industry": "宋代", "author": "释居简", "content": "\n堂堂伟冠衣，琅琅歌紫芝。洗空绮纨习，政恐富贵逼。富贵安在哉，一笑付倘来。不来亦不觅，不直水一杯。小圃时时开，不待春登台。俗驾驱尘埃，合为山灵回。隐非盛世事，说与隐君子。未尽碧山鱼，此隐诚何如。\n"}
{"title": "题程孝直兰卷", "industry": "明代", "author": "黄淳耀", "content": "\n猗与秋兰，植彼中阿。有馥其花，有黄其葩。虽曰幽深，厥美弥嘉。之子之远，我劳如何。\n"}
{"title": "杂曲歌辞。悲哉行", "industry": "唐代", "author": "白居易", "content": "\n悲哉为儒者，力学不能疲。读书眼欲暗，秉笔手生胝。\n\n十上方一第，成名常苦迟。纵有宦达者，两鬓已成丝。\n\n可怜少壮日，适在穷贱时。丈夫老且病，焉用富贵为。\n\n沉沉朱门宅，中有乳臭儿。状貌如妇人，光明膏粱肌。\n\n手不把书卷，身不擐戎衣。二十袭封爵，门承勋戚资。\n\n春来日日出，服御何轻肥。朝从博徒饮，暮有倡楼期。\n\n评封还酒债，堆金选蛾眉。声色狗马外，其馀一无知。\n\n山苗与涧松，地势随高卑。古来无奈何，非君独伤悲。\n"}
{"title": "聊城怀古", "industry": "明代", "author": "王佐（汝学）", "content": "\n赐履封疆锦绣联，诸姜无土是何年。元功落落老居赵，故国拳拳独有燕。苍呐口濡更黑白，黄金台址未尘烟。鲁连亦似奇男子，只说东游恐未然。\n"}
{"title": "跋大论配享书", "industry": "宋代", "author": "杨长孺", "content": "\n覆羔真得皂囊书，锦不元来胜石渠。但宝银钩并铁画，何须玉带与金鱼。\n"}
{"title": "偶题", "industry": "唐代", "author": "韩偓", "content": "\n俟时轻进固相妨，实行丹心仗彼苍。\n\n萧艾转肥兰蕙瘦，可能天亦妒馨香。\n"}
{"title": "题李三书斋（崇嗣）", "industry": "唐代", "author": "陈子昂", "content": "\n灼灼青春仲，悠悠白日升。声容何足恃，荣吝坐相矜。\n\n愿与金庭会，将待玉书征。还丹应有术，烟驾共君乘。\n"}
{"title": "武皇南巡旧京歌 其十七", "industry": "明代", "author": "顾璘", "content": "\n燕京地图天下吭，乾枢高运整群方。南巡净扫风烟色，北上长悬日月光。\n"}
{"title": "分水塘书怀二首 其一", "industry": "明代", "author": "邓云霄", "content": "\n陇头呜咽断人肠，更有漓江别楚湘。却怪寸心随两水，半缘怀旧半思乡。\n"}
{"title": "晚过黄州铺二绝", "industry": "宋代", "author": "杨万里", "content": "\n仆夫已倦路犹县，脚底殊劳眼底佳。绿锦堆中半团雪，千枫拥出一桐花。\n"}
{"title": "次韵王巩见寄", "industry": "宋代", "author": "苏辙", "content": "\n触事如棋一一低，昏然一睡更何知。贾生流落南迁后，陶令衰迟归去时。去住由人真水母，箪瓢粗足亦山雌。年来未省谈尧舜，一吷粗疏岂足吹。\n"}
{"title": "题柴言山水", "industry": "宋代", "author": "陆游", "content": "\n高秋风雨天，幽居诗酒地。君看此气象，其可折简致？\n"}
{"title": "江城子二首 其一", "industry": "当代", "author": "程滨", "content": "\n身如涸辙一沙丁。被装成，罐头听。四壁森森、千里只铿铿。造次颠连于是者，明日作。哪家羹。十年前事忆零星。似流星，太多情。转使今宵、濩落枕车声。为问前涂何处也？过去世？未来生？\n"}
{"title": "舟入蔡河怀徐幼文", "industry": "明代", "author": "杨基", "content": "\n忆初见君江浦外，七尺长身齿含贝。君年未冠复新婚，锦带吴钩紫丝佩。豪姿侠气飒萧爽，春鸿轻便秋隼快。结交梁楚燕赵间，追慕廉蔺羞郭解。誓将弓槊事鞍马，耻作寒儒服巾带。余时琐屑笺虫鱼，折几寒灯写秋芥。相逢一笑恍自失，不异低岑仰高岱。杀鸡为黍三日谈，深中肯綮入襜骱。方喜师君竟兄我，卮酒动辄受百拜。停觞烂熳出险语，磔裂鬼胆穷百怪。天然清真去雕饰，王嫱西施洗铅黛。漱芳隽腴再三读，项上之脔左手蟹。技痒砺秣互掎角，十捷一二八九败。余实羡君敏且博，君亦怜余强而迈。英雄敢夸君与我，强弱不止楚敌蔡。孟潴豪士渤海高，时复峙足如鼎鼐。高才于我十倍我，尚叹追君力不逮。纵横千字戚生笔，迭宕百韵余公莱。僧房秋迥钵声长，雪屋香销烛痕在。清游未竟夕漏终，落月残星悲一慨。激烈正醉金陵酒，漂泊共泛濠梁载。城荒地僻生计拙，时脱春衫倩人卖。破楼夜雨邻钟急，委巷秋风茅屋坏。斯时愁绝正难禁，君独相看劝余耐。别来奔走向西洛，面色痿黧病新差。章台握手须臾立，胸臆梗塞若有碍。平生耻作儿女悲，此别戚戚若有慨。今朝过蔡将入陈，渐见舟舻舣滩濑。平漪细石鱼跳渚，斜日低烟雁横塞。相思无奈客中愁，聊述长歌歌一再。\n"}
{"title": "贺新郎 月夜看梅花", "industry": "清代", "author": "陈维崧", "content": "\n皓魄光微渌。喜东风、琼枝璧月，清辉。顾影娉婷无一语，吴女纤腰初束。斜倚在、珠阑曲曲。看到夜深风露冷，浸檐前、一片圞圆玉。吾醉矣，共花宿。愁肠被酒还相触。且狂歌、莫言兴尽，再斟醽醁。忽忆开元当日事，中有梅妃蛾绿。何必羡、玉奴新浴。可惜楼东三十树，雨霖铃、都作连昌竹。花应叹，睡难足。\n"}
{"title": "勉子读书", "industry": "宋代", "author": "赵崇泞", "content": "\n男儿立志要崚嶒，莫与闾阎较重轻。一寸光阴无放过，十年灯火夙修成。学疏达境还堪愧，道在穷途亦可亨。未必儒冠能见悮，书窗努力继芳声。\n"}
{"title": "读先君新第落成诗有感因韵书示蒙孙", "industry": "宋代", "author": "陈宓", "content": "\n信矣贤愚共一初，都缘勤怠遂殊居。渊源有本天同健，潢潦无根夕易除。何事不为尘所梁，平生须有善堪书。要从陋巷甘勤苦，始得声名满观渠。\n"}
{"title": "浮海 其一", "industry": "明代", "author": "王佐（汝学）", "content": "\n试将我意问冯夷，士子何辜苦祸之。不放禹门看鲤化，却教瀛海觅鲸骑。云梯莫步波心月，丹桂难攀影里枝。手把香醪无土滴，白头空有泪双垂。\n"}
{"title": "白苎词", "industry": "明代", "author": "黄哲", "content": "\n长洲宫中花月辉，彩云夜傍琼楼飞。吴姬娉婷白苎衣，扬兰拂蕙春风归。花筹传觞注红玉，月镜当筵掩明烛。低环按节宫调促，嫣然一转乱心曲。夜长酒多欢未足，惊乌啼向东苑树。星河阑干正当户，明眸皓齿歌《白苎》。蛾眉婵娟花月妒，含情奉君君莫顾。云中璧月易盈亏，叶底秾华多盛衰。愿为宝阶千岁石，长近君王双履綦。\n"}
{"title": "无题回文", "industry": "明代", "author": "何景明", "content": "\n弦中曲怨不同调，早见相如病骨销。眠独夜乌啼渺渺，梦多春草碧迢迢。烟生暗阁鸾沉镜，月落空楼凤罢箫。年往恨花飘水逝，传书有雁一停桡。\n"}
{"title": "题云心适楚吟稿", "industry": "宋代", "author": "萧立之", "content": "\n■翠重阴一握天，旧来此地著吟仙。自题淮海短长句，又□郴江二百年。夜雨滋兰深屈畹，春风种橘长苏泉。监州文采推南阮，夔后留看适楚编。\n"}
{"title": "宿沙溪", "industry": "明代", "author": "吴与弼", "content": "\n红叶西风远盍簪，高堂清夜共瑶琴。长歌不觉诗狂甚，一写平生慷慨心。\n"}
{"title": "日本刀歌和张叔未韵", "industry": "清代", "author": "仇炳台", "content": "\n笔锋出匣如宝刀，文光腾踔层云高。星芒欲动忽不动，胸中郁郁龙豹韬。先生读书意不得，投笔空嗟时事亟。男儿五十手无柯，夜半长吟誓报国。谁欤索地思弄武，不识中朝有尚父。腰间久佩日本刀，酒酣拔地为君舞。使星朗映风忽狂，狂风吹折青琳琅。胡为割地出下策，毋乃未见刀吐光。此刀百炼堪一试，海外陈师请从事。貔虎能扬大国威，豕狼永戢窥边志。笏溪今日酒尊开，歌辞慷慨有余哀。刀光如雪雪花落，会看直上凌烟台。\n"}
{"title": "秋晓闻鹤唳", "industry": "宋代", "author": "李龏", "content": "\n角断钟残月尚明，谁家霜鹤唳蘋汀。空檐竹上滴寒露，野水城边沉晓星。清带离情穿碧户，远将秋思入苍冥。往年礼谒茅司命，曾记升元顶上听。\n"}
{"title": "游浮玉三首", "industry": "宋代", "author": "蔡肇", "content": "\n百川日夜赴清浔，此地朝宗见本心。苍鹘养雏归绝壁，老蛟伏卵护寒金。江昏潭火何从起，岁旱豪牛或可沉。谁把孤根掷天外，免令游客费闲吟。\n"}
{"title": "题李唐村社醉归图", "industry": "元代", "author": "朱德润", "content": "\n村南村北赛田祖，夹岸绿杨闻社鼓。醉翁晚跨牸牛归，老妇倚门儿引路。信知击壤自尧民，季世龚黄不如古。披图昨日过水南，县吏科徭日旁午。\n"}
{"title": "喜门客至", "industry": "宋代", "author": "张纲", "content": "\n檐桷纵横仅满筵，维摩病室故萧然。焚香静扫床前地，宴坐超观物外天。容膝不妨元亮醉，下帷谁识仲舒贤。白头千里来相就，知是吾儿几世缘。\n"}
{"title": "劝农香山", "industry": "宋代", "author": "丁逢", "content": "\n宿云留润欲侵衣，草长山腰路溅泥。映屋画图花远近，接畦湍濑水高低。人趋南亩生涯乐，春入东灾土脉齐。说与老农还自笑，近来辛苦惯扶犁。\n"}
{"title": "从军北征", "industry": "唐代", "author": "李益", "content": "\n天山雪后海风寒，横笛偏吹行路难。碛里征人三十万，一时回首月中看。\n"}
{"title": "影湖楼", "industry": "清代", "author": "弘历", "content": "\n灵源蓄水拓池宽，灌输期资稼穑艰。楼据湖心揽湖外，客惟舟往亦舟还。会心表里神明镜，动影虚无窈窕间。快雨更欣逢快霁，偷閒于此一开颜。\n"}
{"title": "袁都官", "industry": "宋代", "author": "魏了翁", "content": "\n那得閒功咏雪晴，风光自解凑诗成。须知精粗无非易，千古人心只一声。\n"}
{"title": "结交行寄赠于鳞诸子", "industry": "明代", "author": "王世贞", "content": "\n自从管鲍不复见，天下黄金斗胶漆。往者吾过翟公门，其雀可罗树萧瑟。时来肯怕贫贱讥，势去还将姓名失。吾侪此聚若有神，骊珠荧荧夜光溢。但忆论文碣石空，宁知凿窍高天嫉。即今偪侧荒城畔，残月犹明梦回室。饥鸢冻鸱慰相语，丹凤哀呼问其匹。淮南万木迎风愁，浮云淡沲寒不收。凭高四顾乏羽翼，要使黄河西北流。\n"}
{"title": "马都干梅花", "industry": "元代", "author": "杨弘道", "content": "\n江上凄风糁玉尘，江梅千本隔城闉。不堪幽梦迷前路，分惠清香赖故人。夜静挑灯看疏影，天寒温水借阳春。他时有酒须同赏，花底休分主与宾。\n"}
{"title": "渔父", "industry": "唐代", "author": "张志和", "content": "\n八月九月芦花飞，南溪老人垂钓归。秋山入帘翠滴滴，野艇倚槛云依依。却把渔竿寻小径，闲梳鹤发对斜晖。翻嫌四皓曾多事，出为储皇定是非。\n"}
{"title": "出塞曲", "industry": "明代", "author": "宗臣", "content": "\n壮士怀慷慨，高义贯长虹。甘心报国雠，挟矢忘厥躬。远望边尘起，万里扬悲风。拔剑出门去，驱驰远从戎。昔为千人英，今为万夫雄。单于来接战，杀气冲苍穹。黄尘不可见，白日忽以蒙。一战雁塞清，再战龙庭空。归来报天子，献捷甘泉宫。\n"}
{"title": "招同官游东园", "industry": "宋代", "author": "王安石", "content": "\n青青石上檗，霜至亦已凋。冉冉水中蒲，尔生信无聊。感此岁云晚，欲欢念谁邀。嘉我二三子，为回东城镳。幽菊尚可泛，取鱼系榆条。毋为百年忧，一日以逍遥。\n"}
{"title": "重过南屏乡", "industry": "近代", "author": "李洸", "content": "\n野渡迷春水，云秋涨晓烟。南屏好风物，疑泛剡溪船。桥北柳条直，山南莺语圆。重来秋色老，臣甫哀江南。\n"}
{"title": "和周湜雪 其三", "industry": "宋代", "author": "李复", "content": "\n暮飙作气动长林，渴意经时恨未深。乱学飞花穿竹户，散摇清影落池心。生憎拂面轻难改，更觉冲风薄未任。狡兔但从开几穴，韩卢会逐晓踪寻。\n"}
{"title": "木兰花慢 书李将军家壁", "industry": "元代", "author": "李齐贤", "content": "\n将军真好士，识半面、足吾生。况西自岷峨，北来燕赵，并辔论情。相牵挽，归故里，有门前稚子候渊明。对酒欢酣四坐，挑灯话到三更。高歌伐木鸟嘤嘤。怀抱向君倾。任客路光阴，欲停归骑，更尽飞觥。人间世逢与别，似浮云聚散月亏盈。但使金躯健在，白头会得寻盟。\n"}
{"title": "道石三首 其三", "industry": "宋代", "author": "陆游", "content": "\n误因禄米弃莼鲈，一落尘埃底事无。布袜青鞋虽兴尽，此峰聊当卧游图。\n"}
{"title": "过吕心文五柳庄题壁上", "industry": "明代", "author": "欧大任", "content": "\n语溪城中寻吕子，别业城西裁一里。躬耕负郭田十双，种竹编篱杂荆杞。五株华盖植亭亭，倦锄斗酒时徙倚。泰兴为令四十日，彭泽弃官亦如此。题诗我似刘遗民，作记先传沈惇史。拂衣隐矣何快哉，丈夫八尺常崔嵬。谁知晋室徵君后，五柳先生归去来。\n"}
{"title": "赵仲永和胡正字竹诗见赠用韵以酬", "industry": "宋代", "author": "王十朋", "content": "\n忆昔游莲幕，获登君子墙。蓬莱醉秋月，龙凤啜天香。台阁子将集，山林予欲藏。新诗似脩竹，风味更高长。\n"}
{"title": "偈颂七十二首 其六十六", "industry": "宋代", "author": "释祖钦", "content": "\n道个炉中无火时，一团冷焰正腾辉。深深拨出一星子，未免翻成节外枝。\n"}
{"title": "园中作", "industry": "宋代", "author": "陆游", "content": "\n病侵衰境频须药，日漏寒云旋作晴。幽鸟唤回残枕梦，蛮童扶下野堂行。书生本自安穷处，丰岁何妨乐太平。新买西村两黄犊，闲招邻曲议春耕。\n"}
{"title": "即事 其一", "industry": "元代", "author": "许有壬", "content": "\n几家门系钓鱼船，一阵风香燎麦烟。画出太平村落景，酒旗多在绿杨边。\n"}
{"title": "王维秋林晚岫图二首 其一", "industry": "元代", "author": "黄公望", "content": "\n群山矗矗凝烟紫，万木萧萧向夕黄。岂是村翁恋秋色，故将轻舸下横塘。\n"}
{"title": "倦寻芳 药房", "industry": "清代", "author": "王策", "content": "\n斯人落落，此地閒閒，于焉以息。焉用文之，篱槿檐萝聊葺。四壁尽虚胠箧望，一溪恰类浮家宅。但无山，且凭空意设，眼前突兀。笑豆叶、瓜花满处，尚有閒窗，摊书置弈。陋署新名，谷口愚仍旧额。废圃蝶嫌寒不到，窄门鹤幸孤能立。爱新来，清意味，却因贫得。\n"}
{"title": "午日柬杨廉夫", "industry": "元代", "author": "张雨", "content": "\n客有拥琴至，吾宁折简招。足音垂谷口，雨气截山腰。酒倩红泉泻，花为绛节朝。不嫌泥泞极，一舸段家桥。\n"}
{"title": "示李叔时二首", "industry": "宋代", "author": "王安石", "content": "\n知子鸣弦意在山，一官聊复戏人间。能为白下东南尉，藜杖缁巾得往还。\n"}
{"title": "贺新郎二十首 其四", "industry": "清代", "author": "李慈铭", "content": "\n看尔扬鞭去。正愁人、东风满目，扰花狂絮。故国苍茫天万里，不辨越山何处。更碣海、波涛汹怒。䝟兕磨牙鲛舐腭，但只身、掉臂游行过。最怜少日伤孤露。耐荒寒苧灯齑粥，半生难苦。赢得科名酬母教，衣锦暂时团聚。讵转足、便迷归路。薄宦未成家陷贼，负高堂、总被微名误。穿垒走，涕如雨。\n"}
{"title": "寒食野望吟", "industry": "唐代", "author": "白居易", "content": "\n丘墟郭门外，寒食谁家哭。风吹旷野纸钱飞，古墓累累春草绿。棠梨花映白杨树，尽是死生离别处。冥寞重泉哭不闻，萧萧暮雨人归去。\n"}
{"title": "山中秋兴用杜老韵 其八 一九三八年作，时年十五岁", "industry": "近代", "author": "彭靖", "content": "\n山间有路自逶迤，越岭穿崖遇小陂。大地秋光馀几日，春华消息到高枝。窗前翠竹还堪倚，镜里朱颜看渐移。谁为乾坤新面目，高楼风雨一低垂。\n"}
{"title": "徐天锡归自玉山昌甫以三诗送之后二篇有及予", "industry": "宋代", "author": "陈文蔚", "content": "\n我闻章泉清，有客日洗耳。而况坦腹眠，满意得佳士。相期忘岁月，饱饭读书名。祗恐翁独吟，黄鹄举千里，静言同门友，吾郡差若多。相望数舍隔，便如千晨赊。惟有湖上翁，时时许相过。比缘迹萍醒，亦已废琢磨。\n"}
{"title": "七绝十一首 其八", "industry": "当代", "author": "崔荣江", "content": "\n偶将心核种桃儿，廿四风徊待有期。一脉春思生作粉，开花时节折于谁。\n"}
{"title": "读Rimbaud诗 用庐陵王墓下韵", "industry": "近代", "author": "饶宗颐", "content": "\n舟如蝶迷阳，飘飘到何方。冷眼看乾坤，热泪洒平冈。沉忧虹贯日，隐爱雪充肠。至道生无名，崭新出悲凉。空中传恨语，百世不敢忘。我邦称鬼才，长爪差雁行。万星灿暮夜，千凤翥奇芳。后不见来者，勇往意何伤。睿哲天所忌，逋播岂相妨。沧海穷曛黑，岁月念方将。夭枉无足悲，辉光讵寻常。江河万古流，盛藻随风扬。尚论他与我，馀蕴待平章。\n"}
{"title": "寄王升舍人二首 其二", "industry": "明代", "author": "边贡", "content": "\n独把重阳酒，西风白雁回。江南菊花早，应傍美人开。\n"}
{"title": "今日良宴会", "industry": "明代", "author": "王称", "content": "\n三川富豪雄，济济美少年。驩游及芳岁，鞍马何翩翩。秦筝奏新声，妙舞妖且妍。今日良宴会，意气如云烟。人生若朝荣，灼灼宁久鲜。无为坐坎壈，流光悲逝川。\n"}
{"title": "四月初四日闻绩溪凡十五都贼焚欲尽傍出焚歙", "industry": "宋代", "author": "方回", "content": "\n昔日初闻寇，诸人早出师。焚烧宁太广，收勦已无遗。斧钺何曾钝，雷霆岂肯心。迁延非决策，那得更狐疑。\n"}
{"title": "春晚", "industry": "宋代", "author": "张载", "content": "\n云霭浮空半雨晴，茅簷未忍扫残英。欲将春物飘零尽，只有黄鹂一两声。\n"}
{"title": "米元章书简帖赞", "industry": "宋代", "author": "岳珂", "content": "\n论书自晋始，盖因其风俗之清而流之于妍。降而六代，又以其羽尚之笃而溺之于专。维唐设科，身判书言。作成自初，欧褚争先，薛靓张颠，颜真迎便。中世而后，虽经生楷隶，犹得以扬镳而鸣鞭。五季日卑，吾宋兴焉。士以德进，舍艺之偏。既窒其进取之涂，故世之以书名家者，皆不杂以人而纯乎天。更八叶之豫丰，乃设学而详延。有芾者出，集其大全。盖繇羲献而来，遡崇观而前，或营萃以拔棘，或宫墙而及肩，或小醇而大疵，蔌舍正而取权。六书之统，殆所谓芾之死不得其传也。巘巘乔岳，洋洋大川，草木风云，波涛蛟鼋。我系此评，其然岂然。较三十里，后八百年。\n"}
{"title": "酬尧夫招持牡丹", "industry": "宋代", "author": "司马光", "content": "\n君家牡丹今盛开，二十四枝为一栽。主人果然青眼待，正忙亦须偷暇来。\n"}
{"title": "点绛唇·十月二日马上作", "industry": "清代", "author": "龚自珍", "content": "\n一帽红尘，行来韦杜人家北。满城风色，漠漠楼台隔。目送飞鸿，景入长天灭。关山绝，乱云千叠，江北江南雪。\n"}
{"title": "赠李山人在璇", "industry": "明代", "author": "欧大任", "content": "\n沙头字绿篆犹青，卧向龙山养性灵。嗜酒客从匡阜社，著书家自太玄经。颂因祖德开林屋，名以儒风表郡庭。欲访戴颙栖遁处，几回南望少微星。\n"}
{"title": "夜集孙郎中文揆宅赋得月字", "industry": "明代", "author": "谢榛", "content": "\n关山不见月，玉笛未须吹。水暗鱼龙窟，云深乌鹊枝。开樽成露坐，作赋待秋期。还拟梁园夜，邹枚况在兹。\n"}
{"title": "端阳日施缮部曾虞部邀游西山马上次韵", "industry": "明代", "author": "欧大任", "content": "\n联镳从画省，命赏陟烟岑。稍适林峦兴，因谐鱼鸟心。开尊临水次，采药遍峰阴。员峤前期路，翩翩何处寻。\n"}
{"title": "偶见梅一株开花特大标格庄重尤可爱可赏世人誉梅必以清瘦斯岂不易之论耶 其二", "industry": "宋代", "author": "虞俦", "content": "\n无赖风前万玉妃，为谁春瘦不胜衣。信传陇首香犹在，雨暗江南子始肥。\n"}
{"title": "次韵择之进贤道中漫成五首 其三", "industry": "宋代", "author": "朱熹", "content": "\n夜宿林冈月满川，归期屈指正茫然。也知地脉无赢缩，只把阴晴更问天。\n"}
{"title": "月", "industry": "明代", "author": "钟芳", "content": "\n娟娟月色丽青冥，光正生时蠹已生。不为年年养蟾魄，玉轮应是十分明。\n"}
{"title": "点绛唇 赠妓", "industry": "元代", "author": "胡祗遹", "content": "\n风度高闲，水仙花露幽香吐。等闲尊俎。细听黄金缕。命薄秋娘，梦断霓裳舞。黄梅雨。燕俦莺侣。那解芳心苦。\n"}
{"title": "苦热中寄舒员外", "industry": "唐代", "author": "白居易", "content": "\n何堪日衰病，复此时炎燠。厌对俗杯盘，倦听凡丝竹。\n\n藤床铺晚雪，角枕截寒玉。安得清瘦人，新秋夜同宿。\n\n非君固不可，何夕枉高躅。\n"}
{"title": "虞美人 西斋雨夜送客", "industry": "清代", "author": "朱祖谋", "content": "\n晚莺帘户飞杯罢。檐语鸣风马。天涯春尽雨声中。一寸烛花犹恋绮筵红。望京楼外浮云满。愁迸看花眼。名台吹冷旧黄金。赚得五陵骄马少年心。\n"}
{"title": "元康三的蜀中童谣四首 其一", "industry": "魏晋", "author": "佚名", "content": "\n郫城坚。盎底穿。郫城细子李持细。\n"}
{"title": "木兰花慢（寿周耐轩府尹）", "industry": "宋代", "author": "邓剡", "content": "\n步凉飔绿野，□钟鼓、□园林。有骑竹更生，扶藜未老，歌舞棠阴。金鞭半横玉带，爆神人、风度五云深。大耐自应鹤骨，活人总是天心。\n\n寿蒲香晚尚堪斟。梧竹对潇森。早问道燕城，衣裁绣衮，台筑黄金。天瓢正消几滴，化中原、焦土作甘霖。却伴赤松未晚，碧桃花下横琴。\n"}
{"title": "解后乐清主簿姜昌龄一见如平生欢同宿能仁", "industry": "宋代", "author": "戴复古", "content": "\n雁去荡犹在，龙居山亦灵。高峰穿碧落，虚谷吸沧溟。愁见僧头白，喜逢君眼青。灯前闻妙语，字字摘天星。\n"}
{"title": "浣溪沙", "industry": "清代", "author": "沈曾植", "content": "\n残雪楼台似梦中。去年花下惜悤悤。断肠流水又相逢。海涸尚余清浅碧，泪多难洗两三红。返魂忽证凤林钟。\n"}
{"title": "题牧隐二首 其二", "industry": "宋代", "author": "袁说友", "content": "\n钟鼎山林志则均，未须牧隐卧漳滨。要令天下归吾牧，莫为牛羊遽绝人。\n"}
{"title": "咏鹤五首", "industry": "宋代", "author": "张嵲", "content": "\n当年君子成猿鹤，物公谁能不怆神。奋翼一归霄汉后，安知不作艾封人。\n"}
{"title": "题立斋天台图", "industry": "宋代", "author": "王柏", "content": "\n出处於人不偶然，当时已报赤城缘。丹青有笔谁能画，圣则堂前月满川。\n"}
{"title": "杂言五首 其五", "industry": "明代", "author": "庞尚鹏", "content": "\n累累多荒冢，谁辨贤与愚。丹心照青史，伟哉真丈夫。\n"}
{"title": "送赵令畤之官陈州兼简周文清", "industry": "宋代", "author": "贺铸", "content": "\n朱衣白面懿王孙，好去淮阳事相君。已放扁舟下南浦，更持樽酒醉西曛。青云计自此行始，明月惜从今夜分。拟仗短书裁不及，但传穷达报知闻。\n"}
{"title": "照武西塔山报恩寺", "industry": "元代", "author": "何中", "content": "\n山椒敞禅扃，幽欣失微倦。密林稍深沉，新笋亦葱蒨。磴折迎空香，台虚得清啭。芸芸趋前尘，往往遗胜践。始知佛力宏，能使地灵见。市声俯一席，山色照三面。郡小览易穷，兴高赏难遍。微生谅何缘，周流散遐眷。\n"}
{"title": "高原行吟 入茶马古道", "industry": "当代", "author": "陈仁德", "content": "\n群山次第入云深，一路溪声伴客吟。落日斜辉茶马道，半坡亮色半坡阴。\n"}
{"title": "题自师堂二首 其一 处静", "industry": "明代", "author": "湛若水", "content": "\n在静而无静，在动而无动。试问动静神，处者谁人用。\n"}
{"title": "六月雨十一首", "industry": "宋代", "author": "许月卿", "content": "\n双星今夜话绸缪，颇语人间一夜秋。万事悠悠何预我，四方蹙蹙属之畴。万家旁置伤心地，四水宗朝极目洲。坐看白云栖断处，支郎酒老腊前篘。\n"}
{"title": "书静胜院壁留别父老", "industry": "宋代", "author": "蔡肇", "content": "\n青山云半遮，惨淡有离色。溪水亦潺湲，呜咽当枕侧。男儿四方志，百年一行役。山水亦奚悲，我自本无得。父老拘我车，洒泪半凄测。使君虽自力，惭无理人术，举手谢父老，意厚难报塞。\n"}
{"title": "感怀二首", "industry": "明代", "author": "陈汝修", "content": "\n龟不挟风雨，曳尾而长年。鸠不知戊己，七子何蹁跹。造物无盈亏，达者观其全。鹿裘行带索，中怀尝坦然。¤\n"}
{"title": "赠高九万并寄孙季蕃二首", "industry": "宋代", "author": "刘克庄", "content": "\n诸人凋落尽，高叟亦中年。行世有千首，买山无一钱。紫髯长拂地，白眼冷看天。古道微如线，吾侪各勉旃。\n"}
{"title": "祭灶与邻曲散福", "industry": "宋代", "author": "陆游", "content": "\n已幸悬车示子孙，正须祭灶请比邻。岁时风俗相传久，宾主欢娱一笑新。雪鬓坐深知敬老，瓦盆酌满不羞贫。问君此夕茅檐底，何似原头乐社神？\n"}
{"title": "贻珠楼杂诗 其二", "industry": "近代", "author": "黄福基", "content": "\n秋灯倍净碧，摊书阁两肘。昨得临川集，披读蕉在口。欧曾起唐衰，意气公未后。兀傲见其人，越世启旁牖。如何崇周官，竟以祸黔首。信古或未非，廉悍丛怨咎。是非数百年，文章公不朽。\n"}
{"title": "贵游", "industry": "唐代", "author": "杜牧", "content": "\n朝回珮马草萋萋，年少恩深卫霍齐。斧钺旧威龙塞北，\n\n池台新赐凤城西。门通碧树开金锁，楼对青山倚玉梯。\n\n南陌行人尽回首，笙歌一曲暮云低。\n"}
{"title": "甲第巷", "industry": "当代", "author": "吴金水", "content": "\n为壮乡居敢惜金，雕梁画栋到如今。门题遍是大夫第，多少天涯游子心。\n"}
{"title": "送张才甫知池阳", "industry": "宋代", "author": "曹勋", "content": "\n频向长亭折柳枝，客中送客动愁思。未论莲社重分袂，第喜牙璋再把麾。旁塞兵民须旧德，长淮风月待新诗。行看紫诏求耆宿，正是霜天清晓时。\n"}
{"title": "遣情五章 其五", "industry": "清代", "author": "姚燮", "content": "\n日月常在天，生阳无绝机。虽抱落寞怀，元化未暌违。沈疴没孤志，所系终有归。域畛不自封，山川皆愁悲。就井弃空煦，负养诚何为？\n"}
{"title": "春游三首 其三", "industry": "元代", "author": "吴志淳", "content": "\n上日开筵曲水滨，年年相忆在兹辰。千家榆火催寒食，万点杨花照暮春。紫燕却归寻旧主，黄鹂到处唤游人。东来巢父如相问，为觅风流贺季真。\n"}
{"title": "前挥使王君化六十寿言", "industry": "明代", "author": "王世贞", "content": "\n少年曾任侠，未老便抽身。抚剑思前事，登坛属后人。树同司马大，瓜救故侯贫。磊块聊全酒，逍遥且任真。围棋闲访谢，击缶或歌秦。闻说称觞地，琼花刺眼新。\n"}
{"title": "延平林力道阁上观水二首 其一", "industry": "宋代", "author": "陈渊", "content": "\n千重翠巘分三岸，十里寒潭合两溪。更得横流吞险濑，岂嫌春水浊如泥。\n"}
{"title": "挽鄱阳王府丞父", "industry": "明代", "author": "韩雍", "content": "\n泗水行歌久断音，传经有子戴朝簪。共誇身后推恩重，应报生前积庆深。就养不回千古梦，流芳却慰九原心。穹碑树德当周道，太史文章耀古今。\n"}
{"title": "题李仕琏山水图", "industry": "明代", "author": "金幼孜", "content": "\n幽岑带烟光，远屿浮岚气。野水舟自回，山居少人至。松声度潺湲，云水生迢递。对此欲忘言，谁能识兹意。\n"}
{"title": "潇湘八景诗 其二 洞庭秋月", "industry": "明代", "author": "佚名", "content": "\n纤云不动金波浮，玉浮万里开清秋。青山一发渺无际，天影落镜星河流。中流无人万籁寂，夜深往往鱼龙出。何人长笛在扁舟，水远天长露华白。\n"}
{"title": "同赵伯充防禦观东坡所画枯木 其二", "industry": "宋代", "author": "释道潜", "content": "\n萧然素壁倚枯枝，行路惊嗟况所思。惆怅骑鲸天上去，却来人世恐无期。\n"}
{"title": "送同年李达泉中翰归晋宁", "industry": "清代", "author": "谢琼", "content": "\n远山浮绿水涵青，三月烟光入画屏。细雨看花湖上寺，春风送客柳边亭。舟逢有道期同济，酒对无功忍独醒。帆影忽随斜日尽，苍茫小立思冥冥。\n"}
{"title": "西施", "industry": "唐代", "author": "崔道融", "content": "\n苎萝山下如花女，占得姑苏台上春。\n\n一笑不能忘敌国，五湖何处有功臣。\n"}
{"title": "满江红·武昌纪游", "industry": "清代", "author": "魏元戴", "content": "\n诗句摩空，既留得、白云黄鹤。又几辈、金戈铁马，英灵磅礴。此派江山忒侥倖，我怀天地同牢落。且振衣、禹稷古行宫，晴川阁。形胜地，通侯博。凭吊处，丰碑卓。顾瘦怯书生，茜纱衫薄。懒和髯苏说风月，欲寻小范言忧乐。笑经年、三食武昌鱼，流霞嚼。\n"}
{"title": "应容庵书至使者贽诗私觌病中和答", "industry": "明代", "author": "许相卿", "content": "\n寒林斜日动柴门，一舸遥遥入海村。七字通名孤解后，尺书欹枕得温存。京华消息关心远，野戍风烟望眼昏。万里江湖分终老，平生赠处欲重论。\n"}
{"title": "避暑城西观吴道子画老君像", "industry": "宋代", "author": "谢翱", "content": "\n湿烟挂龙天海头，角城溽暑如炎州。白氛翳景失楼阁，蓬莱缥缈不可求。解衣挥尘子城下，地涌青莲邻古社。卷帘看画人犹龙，矫首见龙还见画。碧幢发雪垂过耳，弄笔者谁吴氏子。\n"}
{"title": "赠王观文", "industry": "宋代", "author": "徐积", "content": "\n一自西征登将坛，探其窟穴除其残。邻羌馀喘虽偷安，匈奴右臂殊不完。闻公姓字摧胆肝，穹庐部落匿可汗。何当饮马朔海乾，雄文高勒燕然山。古来从事多壮夫，凯歌得意更豪粗。共公谈笑观投壶，醉笔挥成露布书。归来却佐神圣王，爱贤乐道不敢忘。德功甚盛谦尊光，始终一节郭汾阳。\n"}
{"title": "新正", "industry": "唐代", "author": "方干", "content": "\n筚门惆怅内，时节暗来频。每见新正雪，长思故国春。云西斜去雁，江上未归人。又一年为客，何媒得到秦。\n"}
{"title": "绮怀十六首 其八", "industry": "当代", "author": "姚佳", "content": "\n笑满溪山花满腮，白头携老复何疑。不料青眼钟情日，竟是红颜抱恨时。呵壁兮兮人自问，书空咄咄事谁知。一年容易秋风起，枫叶调零懒赋诗。\n"}
{"title": "新柳", "industry": "清代", "author": "达瑛", "content": "\n东风青旆亭中酒，小雨红阑桥外人。无限销魂看不得，鹅儿黄样可怜春。\n"}
{"title": "后海疆", "industry": "清代", "author": "李光汉", "content": "\n基隆一粟耳，浮在海之角。貔貅二十万，大帅开帷幄。暮夜曳兵行，铁城突确荦。可怜小吏愚，哭民双目瞀。\n"}
{"title": "生春二十首 其八", "industry": "唐代", "author": "元稹", "content": "\n何处生春早，春生冰岸中。尚怜扶腊雪，渐觉受东风。织女云桥断，波神玉貌融。便成呜咽去，流恨与莲丛。\n"}
{"title": "出横山江口", "industry": "宋代", "author": "杨万里", "content": "\n白壁当江岸，青旗定酒家。断崖侵屋窄，细路入门斜。县近瞻双塔，洲横隔一沙。何须後来客，始信此诗嘉。\n"}
{"title": "重阳前一日过欧桢伯馆因谈西樵之胜示同舍生", "industry": "明代", "author": "黎民表", "content": "\n谁从云路置丹梯，海上诸峰尽觉低。残雪不消天柱外，晴虹多挂竹林西。金书镇日烟霞护，石髓何年涧谷迷。寄语尚平须负笈，琅玕千树待幽栖。\n"}
{"title": "送王鍊师", "industry": "明代", "author": "屈大均", "content": "\n片言为宝剑，赠尔壮游人。儿女非无泪，英雄自有神。黄冠辞百粤，白马入三秦。谈笑取卿相，归来复养真。\n"}
{"title": "眼儿媚 赋秋日海棠，分韵得阑字", "industry": "元代", "author": "刘敏中", "content": "\n春来应怪洗妆悭。故作两回看。风流依旧，檀心晕紫，翠袖凝丹。玉容寂寞栏干泪，细雨豆花寒。多情谁管，今宵冷落，淡月东栏。\n"}
{"title": "南乡子 和青凤", "industry": "当代", "author": "熊盛元", "content": "\n一别恁匆匆，云海苍茫水月空。当日因缘谁证取，怔忡，隔世无由寄泪红？古渡恍重逢，桃叶青青带雨浓。醉倚兰舟慵照影，惊鸿，梦断烟波缥缈中。\n"}
{"title": "元旦赐长春酒并光禄酒馔", "industry": "明代", "author": "严嵩", "content": "\n宫醪玉馔连翩送，敕向天厨赐五臣。酒出长春名本异，赐当元日宠尤新。仙桃醉领东风暖，丰草恩沾湛露均。愿奉阳和同寿域，还歌天保答皇仁。\n"}
{"title": "咏月", "industry": "宋代", "author": "释樟不", "content": "\n月轮端似古人心，皎洁高深处处临。纵在波涛圆缺定，照尘尘亦不能侵。\n"}
{"title": "鳌溪 其一", "industry": "宋代", "author": "谢谔", "content": "\n数版小桥横晚晴，两行古木弄春荣。不知多少夜来雨，水到岸头浑欲平。\n"}
{"title": "小明", "industry": "先秦", "author": "佚名", "content": "\n明明上天，照临下土。我征徂西，至于艽野。二月初吉，载离寒暑。\n心之忧矣，其毒大苦。念彼共人，涕零如雨。岂不怀归？畏此罪罟！\n昔我往矣，日月方除。曷云其还？岁聿云莫。念我独兮，我事孔庶。\n心之忧矣，惮我不暇。念彼共人，眷眷怀顾！岂不怀归？畏此谴怒。\n昔我往矣，日月方奥。曷云其还？政事愈蹙。岁聿云莫，采萧获菽。\n心之忧矣，自诒伊戚。念彼共人，兴言出宿。岂不怀归？畏此反覆。\n嗟尔君子，无恒安处。靖共尔位，正直是与。神之听之，式穀以女。\n嗟尔君子，无恒安息。靖共尔位，好是正直。神之听之，介尔景福。\n"}
{"title": "鸣玉园杂景二首", "industry": "明代", "author": "王叔承", "content": "\n山童报新水，没到樱桃树。双飞跋扈鱼，冲散落花去。\n"}
{"title": "南歌子", "industry": "金朝", "author": "赵摅", "content": "\n涧草萋萋绿，林莺恰恰啼。汀沙过雨便无泥。换得芒鞋随意、到前溪。浦溆浑堪画，云烟总是题。江湖老伴一蓑衣。真个斜风细雨、不须归。\n"}
{"title": "棋", "industry": "宋代", "author": "丁谓", "content": "\n不假分曹进，非同博塞游。谢安方料敌，祖纳正忘忧。窥豹仙枰昼，迷风石海秋。金门谁国手，一局赌宣州。\n"}
{"title": "雨", "industry": "清代", "author": "弘历", "content": "\n油云迷远岫，急雨落平川。飞迥如喷玉，悬岩似响泉。待晴开幔屋，抚景擘花笺。返照呈新霁，山原转净妍。\n"}
{"title": "重阳日侍皇太后登高揽胜之作", "industry": "清代", "author": "弘历", "content": "\n遥峰近岭罨烟光，高处琼楼了不凉。为要重阳酬令节，暂教十日驻山庄。綵丝结佩仙萸紫，玉座称觞寿菊黄。稍异宫中行乐处，稔秋俯眺遍仓箱。\n"}
{"title": "四月 其一", "industry": "明代", "author": "文徵明", "content": "\n风雨将春去，清和四月天。桐阴摇白日，草色散青烟。兴寄琴樽外，筋骸杖履前。若为消永昼，窗下有残编。\n"}
{"title": "过月公故庐", "industry": "明代", "author": "王醇", "content": "\n又向何尘内，随缘转性珠。自非趋寂灭，人妄见空无。野日山房掩，寒声雨叶枯。昔依松柄处，抆泪一灯孤。\n"}
{"title": "羁春", "industry": "唐代", "author": "王勃", "content": "\n客心千里倦，春事一朝归。还伤北园里，重见落花飞。\n"}
{"title": "与柏容论画", "industry": "清代", "author": "郑珍", "content": "\n痴翁造化才，天马不受络。手补乾坤缺，山水有全著。拙我何敢望，兴至时间作。常思有事业，而暇谋此乐。哲兄亦多好，见弹求鴳雀。生平傥得闲，消遣殊不恶。但闻识者说，此事无死缚。须得心目间，苍莽露厓崿。下笔逐所见，兔走兼鹘落。意境会其全，形似在所略。必执谱论求，一锢反难药。君家列高架，古墨未萧索。苟能得残剩，巳足自挥霍。嗟嗟语徒然，吾意殊菲薄。劝群写无逸，他时献謇谔。会有曹将军，貌群淩烟阁。不然谢幼舆，亦当置丘壑。\n"}
{"title": "偈六十九首 其六十六", "industry": "宋代", "author": "释道宁", "content": "\n长老未离方丈里，鼓声先为剖圆音。眼闻耳见非他事，何必驱驰向外寻。\n"}
{"title": "宫词四首 其三", "industry": "明代", "author": "王廷相", "content": "\n二月昭阳春已和，牡丹亭馆几经过。长门亦有闲花树，玉辇不来庭草多。\n"}
{"title": "形影", "industry": "元代", "author": "张雨", "content": "\n形影胡为乐此留，山川映发思绸缪。歌长杯酒毋多酌，世短何人第一流。弟子受经犹北面，樵青分屋自西头。下方误识金银气，直倚崆峒一剑秋。\n"}
{"title": "胡丈步曾远函论诗却寄", "industry": "当代", "author": "钱钟书", "content": "\n汲古斟今妙寡双，袖携西海激西江。中州无外皆同坏，旧命维新岂陋邦。烽火远书金可抵，丹铅退笔鼎难扛。不乾扪有谈诗舌，挂壁年来气亦降。\n"}
{"title": "谢赐睿翰神妙变化远法钟王臣子仪不胜欣跃赋诗以进 其一", "industry": "明代", "author": "唐文凤", "content": "\n睿思笔力扫千军，写遍金笺五色纹。墨沼鸾飞光掣电，天门龙跳势腾云。\n"}
{"title": "琐窗寒 凉棚", "industry": "近代", "author": "邓潜", "content": "\n架木红梳，编筠翠薄，火云遮住。周遭四面，压过屋山高处。只妨他、清风自来，隔窗暗被修篁妒。笑绚斋妙想，四松梯上，驾霄亭古。销暑。闲亭宇。要放眼寥天，卷舒莫误。一角斜阳，解向疏檐偷度。趁黄昏、携到素琴，豁开好把凉月贮。记花时、放棹春江，倚短篷听雨。\n"}
{"title": "鲁山", "industry": "明代", "author": "许相卿", "content": "\n周行辙迹几经年，故国青山梦寐牵。桑梓迷阴丘首地，庆云烂漫帝乡边。\n"}
{"title": "题香湖女士墨兰册", "industry": "清代", "author": "那逊兰保", "content": "\n自是高标韵自长，不将颜色斗群芳。爱他闺阁生花笔，写出人间第一香。\n"}
{"title": "再用治桥韵奉送毅夫按部将行", "industry": "宋代", "author": "晁补之", "content": "\n降羌当有甲齐山，叛虏应无马量谷。莫忧斗米千钱贵，自可航河一苇足。绣衣不但捕群偷，赦书蠲租亡者复。知君劳倦神亦充，白发何妨面如玉。\n"}
{"title": "偶成", "industry": "当代", "author": "傅义", "content": "\n江头细柳酿新丝，伫盼东风解冻时。浅水黄昏岑寂处，寒梅犹剩几多枝？\n"}
{"title": "罗浮峒长宝谷王宁素送药瓢", "industry": "宋代", "author": "李昴英", "content": "\n久矣深山炼鹤形，闻呼峒长又逃名。断崖怪木人稀迹，乱石奔泉润有声。剑定通神收古匣，棋聊供玩戏纹枰。药瓢解赠宁无意，重到孤庵论养生。\n"}
{"title": "减字木兰花·伤怀离抱", "industry": "宋代", "author": "欧阳修", "content": "\n伤怀离抱，天若有情天亦老。此意如何？细似轻丝渺似波。扁舟岸侧，枫叶荻花秋索索。细想前欢，须著人间比梦间。\n"}
{"title": "陪宴后堂，观牡丹，回有作", "industry": "元代", "author": "张昱", "content": "\n风光偏恼掖垣人，银瓮连车载酒频。寒食新烟万家树，洛阳花擅一年春。拣好任从天女散，近前不嫌丞相嗔。压帽红香归路晚，几多瞻望马前尘？\n"}
{"title": "寄石民瞻", "industry": "元代", "author": "吴克恭", "content": "\n涧泉堂上白须翁，苦忆云山杖屦同。秋到黄花无几日，人生只合酒杯中。\n"}
{"title": "浪淘沙九首 其四", "industry": "清代", "author": "李慈铭", "content": "\n人静画帘低，铜鸭烟微。雨声才过碧檐西。先见一绳银汉影，凉到生衣。秋信是耶非，莲漏声稀。芭蕉刚与绿窗齐。添了豆花红一桁，添个萤飞。\n"}
{"title": "田舍即事十首", "industry": "宋代", "author": "刘克庄", "content": "\n场圃先修筑，囷仓次补完。坐居邻叟下，身杂役夫间。荷蓧侵星出，肩禾束蕴还。小窗残卷在，未敢便偷闲。\n"}
{"title": "度庾岭", "industry": "明代", "author": "梁元柱", "content": "\n庾关经五度，依旧白云封。渴马嘶寒涧，劳人荫古松。行行天路杳，漠漠暮烟重。不尽登临意，前溪欲信筇。\n"}
{"title": "次韵和朗公见赠", "industry": "宋代", "author": "王禹偁", "content": "\n朗公垂老尚吟诗，曾泛三湘看九疑。欲问劳生心扰扰，强酬佳句思迟迟。红尘策马殊无味，碧嶂携僧自合宜。共待中条山有雪，寺楼吟尽更同谁。\n"}
{"title": "金雄诗", "industry": "魏晋", "author": "郭文", "content": "\n大火有心水抱之。悠悠百年是其时。\n"}
{"title": "宴荣二山池", "industry": "唐代", "author": "孟浩然", "content": "\n甲第开金穴，荣期乐自多。枥嘶支遁马，池养右军鹅。竹引携琴入，花邀载酒过。山公来取醉，时唱接篱歌。\n"}
{"title": "水龙吟 咏蜡梅", "industry": "清代", "author": "曹贞吉", "content": "\n岭头异种谁留，檀心初晕犹含冻。轻黄试着，歌翻金缕，晓风吹送。剪蜡王郎，等闲妆点，珠珠成凤。想寿阳阁下，飞来一片，远山际、蜂黄拥。记否师雄曾梦，月朦胧、拂衣寒重。飒然惊觉，天空云净，翠禽微哢。乳色侵鹅，流光照夜，暗香浮动。愿明年更缀，如来金粟，淡烟低拢。\n"}
{"title": "旅菲杂咏二十八首 其三", "industry": "清代", "author": "吴妍因", "content": "\n卜居小阁板为墙，一室如笼亦似筐。四壁空空何所有，昼间席地夜当床。\n"}
{"title": "题蒋崇德彝所藏明皇夜游图 其二", "industry": "宋代", "author": "程俱", "content": "\n崤函伊洛好家居，四十三年如覆盂。尽道蛾眉供一笑，安知倾国有胡雏。\n"}
{"title": "再过太原题覃公秀野园", "industry": "元代", "author": "耶律楚材", "content": "\n君实洛阳园，花竹秀而野。先生取此意，开园临古社。土阶甃以石，茅亭略其瓦。佳木碧云摇，清泉寒玉泻。开轩扣琴筑，抚景飞觞斝。我来正秋晚，残英折盈把。粲然启一笑，琅然歌二雅。将归且裴回，幽寻未能舍。呼酒尽馀兴，索笔为摸写。缅怀温国公，重名满天下。寥寥二百年，童卒传司马。君侯筑兹圃，如有所慕者。晞颜颜之徒，子亦斯人也。\n"}
{"title": "送澄上人南还", "industry": "明代", "author": "高逊志", "content": "\n东南多名山，可望不可即。兵尘浩无际，焉敢妄行役。如何浮屠师，周览思振锡。而道不在远，去去欲谁觅。名相既虚假，空焉访遗迹。真源浩无穷，寻流安有极。古来超世人，观妙向空壁。欲了第一机，终当绝闻得。幻尽始知幻，待彼众缘息。\n"}
{"title": "感怀和天涯原韵", "industry": "近代", "author": "谢龙升", "content": "\n年来事事与心违，簏底诗笺变紫绯。泪尽难教丝也断，愁多翻说病能稀。夜深看罢灯蛾舞，醉后那知梦蝶飞。日落晚凉人自冷，可怜牛马任风讥。\n"}
{"title": "死翁", "industry": "宋代", "author": "释师范", "content": "\n一惊涂毒鼓，脱尔丧全躯。谁信髑髅上，重生颔下须。\n"}
{"title": "赠黄彦子赴竹山教谕", "industry": "明代", "author": "金幼孜", "content": "\n与君阔别四年馀，忽领乡书上帝都。金殿春风膺荐后，玉堂夜雨盍簪初。惊传綵服还乡县，亲听纶音下玉除。料想重来应有日，先期稳步蹑云衢。\n"}
{"title": "庚午孟春闻督师袁公下狱感述二首 其二", "industry": "明代", "author": "沈璜", "content": "\n杂种分标犯锦州，钻刀誓复往年仇。野无遗粟何能掠，山有重关不敢留。隔水藏兵先断后，冀城一战半填沟。裹疮潜渡西河路，归到穹庐哭未休。\n"}
{"title": "九子峰", "industry": "宋代", "author": "陈岩", "content": "\n小大扶携作伴行，欢然恋恋意相倾。信知万古山头石，还有人间母子情。\n"}
{"title": "学进士作大方无隅二首 其一", "industry": "宋代", "author": "刘克庄", "content": "\n趋出范围表，方之大者乎。理同然不异，隅至此俱无。圣岂东西判，游何内外拘。鹄边天浩浩，蜗角国区区。广可包三极，微宁泣一夫。晚知庄老诞，终向孔门趋。\n"}
{"title": "秋雨忆别", "industry": "清代", "author": "胡慎容", "content": "\n云暗重门掩，烟深锁画楼。故人千里梦，凉雨一天秋。别泪滩头水，离魂江渚流。闷来谁共语，独自下帘钩。\n"}
{"title": "赠张挥使", "industry": "唐代", "author": "戴叔伦", "content": "\n谪戍孤城小，思家万里遥。汉廷求卫霍，剑珮上青霄。\n"}
{"title": "饮马长城窟", "industry": "清代", "author": "傅昂霄", "content": "\n君不见长城之北青海边，平沙直上黄云天，沙中白骨堆何年？阴山九月风怒号，风吹戍火连云高。云中五原军出幕，左贤右贤心胆落，军中大将闻姓霍。鼓声如雷笳声死，冒围脱走天骄子。烽烟一扫万里秋，汉家天子恩未酬，男儿何用言封侯。太白蚀月旄头没，归来饮马长城窟。\n"}
{"title": "十五夜月", "industry": "宋代", "author": "陈师道", "content": "\n向老逢清节，归怀托素晖。飞萤元失照，重露已沾衣。稍稍孤光动，沉沉众籁微。不应明白发，似欲劝人归。\n"}
{"title": "寄御史王伯循", "industry": "元代", "author": "萨都剌", "content": "\n旷达王夫子，才高早避名。昨离建业水，今住广陵城。有酒从人饮，无田藉笔耕。竹西灯火夜，谁识绣衣行。\n"}
{"title": "缥缈楼背沿涧与后山对度青虹桥登平台", "industry": "明代", "author": "王世贞", "content": "\n老夫独眺缥缈楼，以西站台月如霰。虞山细吐一抹青，娄水横拖千尺练。兴阑欲就北窗眠，无那群奇故相荐。大峰小峰玉齿齿，桃花杏花霞片片。已看虥猫出奋迅，忽有𧍝蝀垂蜿蜒。洞庭西顶淹水宿，天台石梁苦头旋。枋榆亦自足逍遥，何妨一日登一遍。\n"}
{"title": "杨时可作十诗以寄河间诗之所及非吾僚则吾友也因悉次其韵以和之又以其所以赠我者复赠时可作还字韵 其七", "industry": "宋代", "author": "赵鼎臣", "content": "\n词源倾江河，坐觉畎浍褊。王郎清如水，腹有谈天辩。闭置丘壑中，名誉当自显。而况金其声，行矣侍从选。\n"}
{"title": "登陉州回山", "industry": "明代", "author": "大方", "content": "\n回山楼观拥烟霞，即是瑶池阿母家。万里不来青鸟使，千年空老碧桃花。汉朝天子求丹药，瀛海神仙望翠华。欲问安期杳何许，沧溟清浅几桑麻？\n"}
{"title": "芭蕉道中", "industry": "宋代", "author": "释正觉", "content": "\n雨暗冈头客路，炊烟山里人家。映水竹鸡聒聒，飘风字雁斜斜。\n"}
{"title": "哭亡友傅萍七绝三十兼示其子女选十九 其六", "industry": "近代", "author": "薛青萍", "content": "\n横祸飞来可奈何，温存软语解愁多。非君风义云霄薄，会向湖心蹈绿波。\n"}
{"title": "王嫱", "industry": "清代", "author": "金和", "content": "\n红颜竟许到沙场，休抱琵琶意更伤。不是出宫时一拜，今生何处见君王。\n"}
{"title": "赠司马群实", "industry": "宋代", "author": "张载", "content": "\n二龙闲卧洛波清，今日都门独乌行。愿得贤人均出处，始知深意在苍生。\n"}
{"title": "临江仙 梦笔", "industry": "当代", "author": "黄绮", "content": "\n忆起儿时多傲气，梦中正告羲之。书坛独占不相宜。有人能夺席，无汝不镌碑。几十春秋何所得，但求变法新奇。今当去傲学真痴。墨研三万锭，笔秃八千支。\n"}
{"title": "同年会以新秋同年雅集为韵六首在会者顾佥宪溱刘佥宪乔余给谏经梁侍御世骠伦侍御以谅及予也 其四", "industry": "明代", "author": "黄佐", "content": "\n落落荆山璆，辉光烛中天。举举同声友，五彩蔚相宣。舒啸似鸾凤，摇笔生云烟。玉壶酒易满，金枢月难圆。对景不尽意，应嗟离别年。\n"}
{"title": "茂林居士忆琴百二绝句 其六十二", "industry": "近代", "author": "吴玉如", "content": "\n奁无渍粉与零脂，砚匣墨床余网丝。触处伤心还背母，泪泉惟有枕函知。\n"}
{"title": "水浅舟滞解闷十绝 其九", "industry": "宋代", "author": "郑獬", "content": "\n春水骎骎抹旧痕，儿童乘浪戏青云。去如跳鲤忽惊散，来似游凫还作群。\n"}
{"title": "天仙子·别酒未斟心先醉", "industry": "宋代", "author": "随车娘子", "content": "\n别酒未斟心先醉。忽听阳关辞故里。扬鞭勒马到皇都，三题尽，当际会。稳跳龙门三级水。天意令吾先送喜。不审君侯知得未。蔡邕博识爨桐声，君背负，只此是。酒满金杯来劝你。\n"}
{"title": "声声令 乍见", "industry": "清代", "author": "丁澎", "content": "\n谁窥孤馆，倩影香融。悄行来，罗带怯东风。微闻笑语，佯羞整，凤钿横。手撚花枝断脸红。翠水难逢。愁蛾敛，暗情通。绣帘只合在墙东。香微佩杳莫匆匆、月初浓。拚今宵、立尽梧桐。\n"}
{"title": "颂古一○一首", "industry": "宋代", "author": "释子淳", "content": "\n偶尔垂言借问伊，知音争使落今时。胡笳不犯宫商曲，玉备横时劫外吹。\n"}
{"title": "无俗念 赠曹秋岳侍郎", "industry": "清代", "author": "龚翔麟", "content": "\n当年元老，傍星辰曳履，螭拗天际。一十六双排棨戟，锁钥雄关曾寄。雁塞羊城，碧幢紫籀，未是平生志。拂衣归去，但携绿齿芳蚁。深喜。今日从游，春风入座，朱李称同辈。侧席方劳人主念，莫恋溪山真意。杜曲诗星，庐陵史笔，再见先生矣。祥琴鼓后，停骖多在花底。\n"}
{"title": "十年诗用听水斋韵", "industry": "现代", "author": "陈寅恪", "content": "\n金谷繁华四散空，但闻啼鸟怨东风。楼台基坏丛生棘，花木根虚久穴虫。蝶使几番飞不断，蚁宫何日战方终。十年孤负春光好，叹息园林旧主翁。\n"}
{"title": "輓苏黄门子由", "industry": "宋代", "author": "王鞏", "content": "\n静者宜膺寿，胡为忽梦楹。伤嗟见行路，优典识皇情。徒泣巴山路，终悲蜀道程。弟兄仁达意，千古各垂名。\n"}
{"title": "过锦石有感因赋", "industry": "明代", "author": "梁槚", "content": "\n怪石嶙峋刺碧空，东流砥柱仗洪功。标霞特立三千仞，带雾高淩四百峰。鹤去苔生春冉冉，岚晴雨过日溶溶。是谁识取龙头瑞，不与人间肉眼同。\n"}
{"title": "余阙守城", "industry": "明代", "author": "谢士元", "content": "\n烟尘暗九关，王室势如燬。矫矫鲁诸生，擐甲守孤垒。援绝力难支，身亡心不死。至今清水塘，时复悲风起。\n"}
{"title": "满江红 万脩承五十用吕居仁韵", "industry": "清代", "author": "陈维崧", "content": "\n北郭先生，门恰对、峰回涧曲。且小隐、渔庄蟹舍，长廊矮屋。雨过拍茶香作雪，日高煨芋酥于玉。向红尘、不到处逍遥，襟衫绿。林滟滟，烘枫菊。涛瑟瑟，锵梧竹。问貂蝉蓑笠，谁荣谁辱。豆架瓜棚三径在，黄鸡白酒千场足。便水田、今岁不曾收，来年熟。\n"}
{"title": "天香 咏桂", "industry": "清代", "author": "陈维崧", "content": "\n灵隐门前，番禺城里，秋花一种清绝。碧海冷冷，金风阵阵，压下数堆黄雪。山斋湖舫，说不尽，幽芬清洌。金粟一番开谢，冰轮几回圆缺。曾经托根瑶阙。几曾羡、人间风月。相伴蟾孤兔冷，羿犯偷折。自与广寒轻别，记不起、霓裳旧时阕。带恨才开，和愁细结。\n"}
{"title": "大宛马歌", "industry": "清代", "author": "弘历", "content": "\n今之哈萨昔大宛，峤山神种古所传。乌孙中阂阻声教，攘为已有曾贡闲。不仁之守再世斩，伊犁万里拓幅员。哈萨布鲁胥向化，无他为赆致敬虔。騕袅汗血实方物，左右部长及可汗。遣其首领远来献，却之失望厚赉还。駩騢骝骓类实夥，匍匐牵跪陈墀前。为龙为騋各夭矫，雄姿逸态英且閒。流珠喷玉谁则见，奔霄追电有必然。往者贰师求善种，徒劳数万恶少年。致一二耳犹艳诩，奚称归德开远门。辟疆勤远非本意，人归天与宁可捐。人归天与宁可捐，作歌自警示后昆。\n"}
{"title": "河传二首 其二", "industry": "清代", "author": "奕绘", "content": "\n明日，七夕。针楼豫厂，雨晴难必。轻雷犹记去年阴。寸心。小词存至今。人间不及天上好，相思老。耿耿负怀抱。又清秋，便人愁。牵牛。翠花凉露浮。\n"}
{"title": "于木兰作 其四", "industry": "清代", "author": "弘历", "content": "\n吴越近经巡，山水信清美。饶复藉人工，未足云观止。隐现固有时，美善尽无比。独待表章人，一为宣其理。\n"}
{"title": "哭吴懋献进士久不克葬", "industry": "明代", "author": "王慎中", "content": "\n寂寞百年身，桐棺三寸贫。归程魂作旅，寄处燐为邻。行哭悲妻子，冥心托友人。薤歌嗟路绝，欲唱又无因。\n"}
{"title": "七月十八夜舍饭寺", "industry": "清代", "author": "郑孝胥", "content": "\n雷电向何处，长空月皎然。浮云宁易世，人意自弥天。树影深遮寺，钟声苦破眠。酣嬉不归者，真比独居贤。\n"}
{"title": "桃木", "industry": "宋代", "author": "赵福元", "content": "\n神仙拥出蓬莱宫，罗帏绣幕围香风。云鬟绕绕梳翡翠，赪颜滴滴匀猩红。千娇百媚粲相逐，烂醉芳春逞芳馥。朝阳影里粲琼红，晨霞香中咽寒玉。承恩侍宴青帝前，锦衣半脱酣昼眠。莺莺燕燕扶不起，巧呼苦唤殊可怜。傍阑无力娇欲语，花群本是桃源女。几年流水饭胡麻，今在武陵溪上住。\n"}
{"title": "仓颉造字台", "industry": "清代", "author": "管世铭", "content": "\n万古不长夜，斯文焕初启。羲皇画卦爻，厥佐得仓史。仰观星斗象，俯察蹄迒理。作字代结绳，百度立纲纪。功在尧文先，宣尼称后死。遗台如果在，庙食无千祀。胡令西来僧，筑室踞其趾。或云梵祛偻，本出同父耳。旁行及左行，渊源无异揆。斯言讵合经，儒者未敢是。小学今废绝，俗书方填委。不知有籀斯，安论蝌蚪起。翻惭异域人，各守开辟轨。谁当执此咎，已往无可訾。又疑初造时，鬼哭何不知。先民亦有言，识字忧患始。\n"}
{"title": "效古十九首 其三", "industry": "明代", "author": "黄仲昭", "content": "\n落花委苍苔，飞絮沉绿水。荣华倏忽间，人生亦如此。今日白发翁，前日红颜子。何事长奔波，终日不遑已。驾言秣吾马，游戏长安市。层楼百花中，高阙五云里。冠盖集芳园，歌钟喧戚里。绮罗艳春风，夹道香尘起。人生俱作乐，不乐徒为尔。\n"}
{"title": "颂古三首 其三 二祖得髓", "industry": "宋代", "author": "释嗣宗", "content": "\n弟昆各自逞功能，独有家兄彻骨贫。三拜起来无一语，鼻孔累垂盖上唇。\n"}
{"title": "送答里麻廉访使", "industry": "元代", "author": "范梈", "content": "\n龙节猗皇皇，六辔忽如流。圣主命大吏，出按东南州。东南何所有？榕荔蔽山丘。深有险跋履，浅有佳遨游。绣衣辟庭户，法署若瀛洲。提封宪令行，霜日净高秋。公来天为欢，公去海生愁。渺渺众庶望，为我少淹留。郊亭接乌石，杨柳荫清沟。鸟哢方睍睆，花林复绸缪。吾闻古君子，弗替进退忧。昕朝正图旧，庶用慰忠谋。\n"}
{"title": "春闺词", "industry": "宋代", "author": "真山民", "content": "\n愁锁眉尖未肯消，何心更待两蛾娇。一春螺黛浑无用，付与东风染柳条。\n"}
{"title": "郭快庵太史斋联有爱菊能将酒醉花之句足成近体", "industry": "清代", "author": "范承烈", "content": "\n落叶侵阶日已斜，闲披古史就窗纱。开轩竟以竹为友，爱菊能将酒醉花。栗里惟栽陶令柳，青门孰种邵平瓜。寒山几点牛羊下，老树亭亭尽暮鸦。\n"}
{"title": "金缕曲 和啸牧韵，即答", "industry": "清代", "author": "陈祖绶", "content": "\n自拂京尘去。问年来、香窠凤子，海棠谁主。远上黄河杨柳瘦，羌笛声声可数。怎忘却、堂前星聚。娇小双蚕偏解事，唱关门、不度春风趣。齐叫绝，王郎语。柔条莫绾青骢住。叹而今、蹉跎薄宦，别离仙侣。天上楼台都寂寞，人也飘萍漾絮。还说甚、文章知遇。破帽在头杯在手，且须君、共作登高赋。餐郦菊，楚些诉。\n"}
{"title": "澄江府", "industry": "明代", "author": "史谨", "content": "\n山势如屏四面遮，人烟寥落静无哗。草中罝兔暗埋网，船上打鱼惟用叉。蛮女负薪花压鬓，瘴云欲雨树鸣蛙。府中官长皆耆旧，几度登临并八车。\n"}
{"title": "次韵酬鲍仲孚出郭偶成", "industry": "明代", "author": "袁华", "content": "\n春波门头春己深，暧暧远村树阴阴。故人江海三年别，老鹤云霄万里心。暇日何妨随步屧，清时未许掷朝簪。竹桥东畔斋居好，尚记持杯对月吟。\n"}
{"title": "舟行望南韶诸山", "industry": "清代", "author": "黄子云", "content": "\n出关青不断，天地日逼窄。连峰塞东南，显晦错朝夕。峭摩层穹心，窟压厚坤脉。壁面劈洪荒，狞色向人射。羲阳回六辔，照见灵斧迹。轮囷长鲸鬣，嵌空老龙脊。血埋霓影红，藓蚀铜花碧。女皇补天后，狼藉五色石。哀壑惨光晶，沆漭玄云积。乳窦溅瀑丝，一泓耿幽白。中峰石扇开，直下雷声騞。枯杉皮复苏，卧柏腹全坼。落日风泠泠，山鬼摄人魄。下土径绝踪，邈与人境隔。我行逾千里，丘壑兴转剧。逝将凌紫崖，逍遥炼金液。此意恐未然，一身有驱迫。扁舟转瞬过，回首已夙昔。\n"}
{"title": "送卢舍人三首", "industry": "唐代", "author": "贯休", "content": "\n一曰：劝君不用登岘首山，读羊祜碑，男儿事业须自奇。\n\n此碑山头如日月，日日照人人不知。人不知，\n\n青山白云徒尔为。\n\n二曰：劝君登商山，不用觅商山皓，云深雪深骡马倒。\n\n我愿终南太华变为金，吾后见之不为宝。我愿九州四海纸，\n\n幅幅与君为谏草。使蹑卨践夔，逢轩见皞。日环五色，\n\n是物得老，如此即商山皓。商山皓，君不用讨他，\n\n他必来相讨。\n\n三曰：君不见释梵诸天寿亿垓，天上人间去复来。\n\n君又不见紫金为轮一千幅，宝洲□四皆臣伏。\n\n轮王释梵作何因，只是弘隆重大乘福。自古皇王与贤哲，\n\n顶敬心师刻金玉。报通三世释迦言，莫将梁武为题目。\n\n君不见近代韦裴蒋与萧，文房书府师百僚。\n\n代天理物映千古，布发掩泥非一朝。大哉释梵轮王璞，\n\n已矣何人继先觉。行行珍重寄斯言，斯言不是寻常曲□。\n"}
{"title": "至桐城县", "industry": "明代", "author": "陶安", "content": "\n阃使留三日，慇勤待我来。骄骢数里迓，大帅尺书裁。金谷生芳草，昆明有劫灰。市民虽未集，官道且重开。\n"}
{"title": "西征闻捷三首 其二", "industry": "清代", "author": "戴梓", "content": "\n羽骑宵飞大漠空，捷书直达紫微宫。渠魁伫看倾心服，胁从先驰献馘功。阊阖晓开欢诏发，臣民雷动喜音同。遥遥西望黄云外，深入还须慎始终。\n"}
{"title": "哭适洪季姊", "industry": "清代", "author": "缪重熙", "content": "\n嗟予鲜兄弟，雁行仰诸姊。季姊最温柔，能得吾亲喜。喜之滋益恭，孝思殊无比。清晨洁房栊，傍午进滫瀡。婉娈十二三，操作成人拟。幼联中表姻，天然合两美。綵帖外祖书，忻忻以禽委。人赘在庚寅，奠雁人所企。姊也固端操，婿兮亦吉士。伉俪能相庄，劝游策诚是。文旌赴梁园，锐意图进取。姊乃归佐家，黾勉筹食指。文园忽善病，抱疾旋故里。侍奉姊益勤，劳劳无暇晷。一朝殒所天，沉痛不能止。支拄身虽存，郁结心已死。从此力不支，委家与其姒。怜姒处艰屯，屡为质钗珥。忧贫复悼夫，病发艰步履。寝疾年复年，缠绵困床笫。有女泣呱呱，提抱牛衣里。嗟哉苦节贞，磨折乃至此。溘逝为悲啼，惨状不胜纪。童年资调护，恩厚难酬矣。回忆矢冰怀，卅载清于水。守义例得旌，孝行复尔尔。行当乞传铭，阐幽垂彤史。\n"}
{"title": "十二月十九日奉先妣藁葬", "industry": "清代", "author": "顾炎武", "content": "\n娄县百里内，胡兵过如织。土人每夜行，冬深月初黑。扶柩巳南来，幸至先人域。合葬亦其时，仓卒未可得。停车就道右，予也闻日食。魂魄依祖考，即此幽宫侧。三年卜天道，墓槚茂以直。黾勉臣子心，有怀亦焉极。悲风下高原，父老为哀恻。其旁可万家，此意无人识。\n"}
{"title": "谢秋娘 送春", "industry": "清代", "author": "黄淑贞", "content": "\n春去也，似驾白驹行。欲系风光杨柳线，最怜关切杜鹃声。天地亦多情。\n"}
{"title": "寄久监收", "industry": "宋代", "author": "释重顯", "content": "\n田中稻熟及时收，颗粒圆成免外求。一日归来古岩上，白云红树共悠悠。\n"}
{"title": "偈颂一百零一首 其七", "industry": "宋代", "author": "释慧性", "content": "\n有语中无语，达磨九年空面壁。无语中有语，空生岩畔花狼藉。南斗八，北斗七。\n"}
{"title": "水乐洞", "industry": "清代", "author": "查世官", "content": "\n岩壑入窈窕，竹树穿纵横。榛莽出伏流，乱石疑列星。迤逦寻水乐，谺然门幽扃。峰峦藏户牖，侧视分径庭。飞尔鸣喑壁，直下如建瓴。锵然一泓水，流作鱼尾形。风水相吞吐，隐隐闻雷霆。仙人奏云璈，玉女叩铜瓶。水故不在乐，乐以水为声。音节出自然，丝竹无此清。乃知太古初，不假器与名。坡翁有钜制，磨字悬青屏。《大雅》久可作，谁与招山灵。惟闻白云外，天风吹泠泠。\n"}
{"title": "题欧阳先生段君墓志铭后", "industry": "元代", "author": "郭钰", "content": "\n翰林欧阳公，文章满天下。段君墓碑亲手题，美玉精金动高价。雄词传世发幽光，奇气腾空照长夜。段君有子渥洼马，荣亲何待为卿亚。白云山空心共飞，宰树雨寒泪盈把。嗟我邑子栖林野，白鹭青原遍儒雅。今晨始得读君碑，才名岂是寻常者。钟鼓清时金谷园，衣冠前辈洛阳社。人间万事力可为，子孙振耀古来寡。君家旧德今见之，复使乡邦共悲咤。何时却得拜君坟，临风絮酒哀悰写。\n"}
{"title": "海外", "industry": "清代", "author": "蔡德辉", "content": "\n海外犹浮海，天涯莫问天。光阴消岁月，身世渺云烟。有笔题神境，无琴操水仙。閒鸥乐忘反，浪迹亦徒然。\n"}
{"title": "秋兴四首 其三", "industry": "清代", "author": "安全", "content": "\n雨洗环庐十二山，遥瞻烟树有无间。夕阳深院禅惊梦，斜月长空雁度关。验气亦知摧碧草，闻声徒恨改朱颜。生涯冷澹唯搔首，漫道门多玉笥班。\n"}
{"title": "句 其十三", "industry": "唐代", "author": "孟宾于", "content": "\n十载恋明主。\n"}
{"title": "夜至三鼓坐待议政大臣奏事有感而作", "industry": "清代", "author": "玄烨", "content": "\n午夜迢迢刻漏长，每思战士几回肠。海东波浪何年靖，日望军书奏凯章。\n"}
{"title": "芙蓉榭", "industry": "唐代", "author": "顾况", "content": "\n风摆莲衣干，月背鸟巢寒。文鱼翻乱叶，翠羽上危栏。\n"}
{"title": "杨柳 其一", "industry": "清代", "author": "郑文焯", "content": "\n秋尽江干柳未黄，官亭相送只斜阳。汉南何意先摇落，枉及东风作絮狂。\n"}
{"title": "秋日晚晴池上作", "industry": "宋代", "author": "寇准", "content": "\n雨歇南山积翠明，淡云消尽远天晴。漪涟不动秋塘静，独拄寒筇绕岸行。\n"}
{"title": "点绛唇·客梦初惊", "industry": "元代", "author": "刘秉忠", "content": "\n客梦初惊，雪晴风冷千山晓。塞烟沙草。又上邮亭道。石窟萝龛，为我君应扫。何时到。放怀吟啸。相伴山间老。\n"}
{"title": "表兄知府郎中张公挽诗三首 其三", "industry": "宋代", "author": "周麟之", "content": "\n自是吾宗出，金兰臭味同。彯缨联北阙，抱椠踵南宫。去国邮书密，还乡巷辙通。讵知生死隔，回首一弹中。\n"}
{"title": "邵伯湖口与质夫丈启小酌", "industry": "明代", "author": "杨守阯", "content": "\n兰棹翩翩先后行，夜来相失苦相萦。石尤风似知人意，甓社湖边阻客程。云抹青山螺黛碧，天涵白浪雪花明。篷窗对景堪同乐，况有金陵酒满罂。\n"}
{"title": "题东湖代双江公作", "industry": "明代", "author": "罗洪先", "content": "\n东湖水与银汉通，扶桑倒影冯夷宫。朝看浴日天门上，暮取明珠月窟中。天人住此抱奇气，胸藏云梦兼泾渭。一自龙飞入紫微，客星遂极人间贵。钓竿拟去倚蓬壶，水槛日日空飞凫。天子呼来侍玉辇，行人遥指避金吾。九关虎豹严呵卫，半夜貂裘不遑寐。误临太液梦沧浪，髣髴渔歌闻鼓枻。寄语草堂湖上山，许身此日未应閒。持盈早毕澄清志，不羡当年衣锦还。\n"}
{"title": "岁前三日立春值雪会同僚饮", "industry": "宋代", "author": "张纲", "content": "\n三日残冬趁臈回，飞霙满眼送春来。香浮綵胜随宜带，花着瑶林是处开。已卜屡丰歌井邑，何妨乘兴倒樽罍。东阳莫讶休文瘦，老病仍添一岁催。\n"}
{"title": "和李工部月夜", "industry": "宋代", "author": "冯时行", "content": "\n天地浑无滓，清光濯肺肝。倚风哦绝唱，想像见仙官。照我竹书冷，恋君银鬓寒。家山想同梦，倚玉夜阑干。\n"}
{"title": "长相思二首 其二", "industry": "明代", "author": "王夫之", "content": "\n长相思，永离别，地坼天乖清泪竭。油卜罢春灯，寒砧谢秋节。宝带裂同心，他生就君结。\n"}
{"title": "宿鱼门", "industry": "明代", "author": "吴与弼", "content": "\n梦里光阴一掷梭，壮怀偏感旧游多。昂藏空有男儿志，满鬓秋霜奈若何。\n"}
{"title": "渭上送人南归", "industry": "唐代", "author": "许棠", "content": "\n远役与归愁，同来渭水头。南浮应到海，北去阻无州。\n\n楚雨天连地，胡风夏甚秋。江人如见问，为话复贫游。\n"}
{"title": "王祈伊中秋不见月四首", "industry": "宋代", "author": "陆文圭", "content": "\n中秋万里共阴晴，曾记坡翁最善评。谁信九宵风雨外，群仙正赏月华明。\n"}
{"title": "平声四韵 其四", "industry": "明代", "author": "许国佐", "content": "\n明岁高堂寿，霜匙碧荔支。从军亦已赋，作客几多时。无数河山感，尤令梦寐奇。莫悲年少妇，安坐听调丝。\n"}
{"title": "喜赵东台岑蒲谷苏见江游西园", "industry": "明代", "author": "王渐逵", "content": "\n小搆向西坰，人迹罕经过。深巷无犬声，荜门翳云萝。虽无车马亲，寄兴寡所和。波光与山色，所得则已多。飘飘三高士，肩舆遵曲阿。高谊自衷契，雄辨如悬河。童稚岂爱客，瀹茗摘畦蔬。薄酒斟酌之，取乐不成酡。请君尽馀杯，听我贱子歌。\n"}
{"title": "无题 其三", "industry": "清代", "author": "戴梓", "content": "\n幽期无计复相逢，欲化巫山十二峰。梦里襄王人不见，碧沙春涨水溶溶。\n"}
{"title": "阮郎归 前题", "industry": "清代", "author": "樊增祥", "content": "\n红绵浅蘸翠罂油。皂罗缝臂韝。解开青绺倩人梳。绿云香满楼。珍剃绕，茜绒收。牡丹花似不。一螺美满学苏州。与郎圆到头。\n"}
{"title": "临江仙 示众", "industry": "元代", "author": "尹志平", "content": "\n自对千差无可取，心闲一境堪凭。真常不昧谷神清。群魔从此灭，一点自圆成。物外清吟唯独乐，人间宠辱何惊。劝君速悟问前程。要求真实相，休论假聪明。\n"}
{"title": "关河令·冬山", "industry": "近代", "author": "王用宾", "content": "\n岁云将暮日色瞑。乍觉风凄冷。木瘦山棱，诗中添画境。丹枫黄楝掩映。点缀就、寒林清景。野趣横生，教人愁夜永。\n"}
{"title": "四时词 其二", "industry": "明代", "author": "朱诚泳", "content": "\n长安炎蒸无地著，望望翠乾云扫岳。南来天上火龙飞，谁敢冲烟犯头角。宫院沈沈白昼长，槐阴满地蔷薇香。水晶帘动侍儿入，玉壶金碗供寒浆。碧池荷叶圆如镜，为折荷花断荷柄。捲来荐酒藉清香，满泛流霞飞逸兴。鬅鬙露坐日养慵，三庚惮暑难为容。乘酣直欲袖明月，飞上终南第一峰。\n"}
{"title": "石友", "industry": "元代", "author": "张昱", "content": "\n苍然柱石姿，风雨莓苔久。幸同贞固心，相看即吾友。\n"}
{"title": "和西湖竹枝词", "industry": "元代", "author": "熊梦祥", "content": "\n船头新月恰如眉，折得双头莲子归。荷花菱叶不同种，蝴蝶蜻蜓各自飞。\n"}
{"title": "秋过荐福院竹亭 其二", "industry": "宋代", "author": "刘攽", "content": "\n开门金锁碎，绕径碧檀栾。钟呗风馀韵，房栊日暮寒。老僧长入定，好鸟故相看。何事扁舟客，殷勤觅钓竿。\n"}
{"title": "行香子 匡山旅舍", "industry": "近代", "author": "唐圭璋", "content": "\n狂虏纵横。八戈同惊。惨离怀、甚饮芳醽。忍抛稚子，千里飘零。对一江风，一轮月，一天星。乡关何在，空有魂萦。宿荒村、梦也难成。问谁相伴，直到天明。但幽阶雨，孤衾泪，薄帷灯。\n"}
{"title": "伏虎寺茗坐", "industry": "当代", "author": "汪茂荣", "content": "\n山桥压涧表，楠木探天根。离垢上方净，布金中土尊。已惊威虎伏，犹憾毒龙翻。小憩茶瓯在，未输杯酒温。\n"}
{"title": "偈颂一百零三首 其三十", "industry": "宋代", "author": "释月涧", "content": "\n是亦刬，非亦刬，尽法无民。山僧今日，曲为指陈，幽州江口石人蹲。\n"}
{"title": "相国陇西公南征，能以留务独宿府城作", "industry": "唐代", "author": "薛能", "content": "\n吾君贤相事南征，独宿军厨负请缨。灯室卧孤如怨别，\n\n月阶簪草似临行。高墉撼铎思巴栈，老木嗥风念野营。\n\n殊忆好僧招不及，夜来仓卒锁严城。\n"}
{"title": "杂诗十首 其十", "industry": "元代", "author": "王祎", "content": "\n山枯因产玉，川竭缘孕珠。珠玉到人间，祸胎不可除。脱粟足为饭，裂布足为襦。吾宁谢华好，朴素以为娱。\n"}
{"title": "野山茶红白二种", "industry": "宋代", "author": "项安世", "content": "\n樟原岭下野山茶，半是红花半白花。雨里向人俱有泪，花中隐士自成家。依稀檐蔔稍头雪，彷佛棠梨脸畔霞。恐是山君双侍女，不应临路久咨嗟。\n"}
{"title": "访隐", "industry": "宋代", "author": "韦骧", "content": "\n暂出纷嚣外，相寻寂寞乡。扫门风竹影，扑座露花香。白玉为琴轸，丹砂贮药囊。疑年閒试问，甲子亦都忘。\n"}
{"title": "乙酉岁除八绝句（选—）", "industry": "清代", "author": "傅山", "content": "\n纵说今宵旧岁除，未应除得旧臣荼。摩云即有回阳雁，寄得南枝芳信无？\n"}
{"title": "赠棋师二首 其二", "industry": "当代", "author": "余菊庵", "content": "\n纷纭国事竟如斯，今世原非论艺时。安得清平又多暇，一瓯清茗一枰棋。\n"}
{"title": "雪中再示德龄二弟三首", "industry": "宋代", "author": "裘万顷", "content": "\n青青窗外几修篁，也学宫梅巧样妆。说与惠连须著句，雪边春色到池塘。\n"}
{"title": "贻中州刘思诚十韵", "industry": "明代", "author": "周是修", "content": "\n哲人修已日鸣谦，童卒都称老孝廉。闭户读书情自适，升堂调膳味常兼。超凡材质瑶瑜美，拔萃词锋剑戟铦。交谊已堪期鲍叔，文名终不愧江淹。先天未济风云会，万国先同雨露沾。邂逅每承青眼顾，栖迟深觉素心恬。林通鸟道晨看鹤，水落鱼梁晚得鲇。棋罢柳烟晴护榻，琴閒松月冷窥帘。悠悠今古何终极，纳纳乾坤岂属餍。有道乘时须济世，尚耽诗酒学陶潜。\n"}
{"title": "鹊桥仙（十月黄菊）", "industry": "宋代", "author": "朱敦儒", "content": "\n今年冬后，黄花初绽。莫怪时光较晚。晓来玉露浥芳丛，莹秀色、无尘到眼。\n\n支筇驻屐，徘徊篱畔。弄酌金杯自泛。须添罗幕护风霜，要留与、疏梅相见。\n"}
{"title": "金缕曲 瘦蝶", "industry": "清代", "author": "殷秉玑", "content": "\n怕到苔凉处。见双双、倦飞轻翅，弄愁如许。剩粉零香须自惜，消瘦何堪再舞。休蹴向、留仙裙住。携扇忍看今日态，最怜卿、生小寻芳误。馀此怨，共谁诉。春风芳草思前度。忆年时、玉腰婀娜，花间来去。转眼繁华惊梦醒，帘外斜阳又暮。笑欲画、滕王成否。寂寞兰闺秋意懒，怯翻箱、检点残金缕。曾记晒，花枝午。\n"}
{"title": "长亭怨慢 除夕", "industry": "清代", "author": "庄盘珠", "content": "\n又过却、小除夕了。爆竹桃符，那家春早。细雪霏霏，黄昏未歇打窗闹。一灯相照。看隔岁、灯花小。翠黛未曾描，偏此夜、匆匆天晓。谁料。冷清清屋角，尚有老梅含笑。朝来夜去，甚新岁、恁般啰唣。把时序、草草开除，不愁教、乾坤不老。但有底方儿，能闰穷冬都好。\n"}
{"title": "游沅陵刘道人庵中唯一禅椅不置卧榻云不睡四十年矣戏作二绝 其一", "industry": "宋代", "author": "王庭圭", "content": "\n一庵茅屋白云深，坐待丹砂欲变金。谁信庵中人不睡，满池春水听龙吟。\n"}
{"title": "杂书", "industry": "宋代", "author": "陆游", "content": "\n一身顶踵无非病，两饭齑盐亦阙供。正可清言学夷甫，不须豪气似元龙。\n"}
{"title": "送端叔游淮", "industry": "宋代", "author": "赵汝燧", "content": "\n堂堂玉立须垂腹，谈论逢人见肺肝。手弄七弦琴韵古，腰横三尺剑光寒。但将计策寻知己，肯学闾阎为觅官。乌幕闻君定罗致，别樽不复话儒酸。\n"}
{"title": "代简答黄太守", "industry": "明代", "author": "陈献章", "content": "\n韩山片石旧空闻，尺札秋风此拜君。隐几独惭非老手，得逢青眼看斯文。\n"}
{"title": "玉团儿　白杜鹃花", "industry": "明代", "author": "屈大均", "content": "\n春心伤尽啼无血。化为花，枝枝似雪。色已瑶姬，魂犹望帝，长含霜月。红颜一夕成白发。笑冰姿、胭脂尽脱。暮雨蚕丛，朝烟剑阁，谁怜凄绝。\n"}
{"title": "成都遨乐诗二十一首 其九 寒食出城", "industry": "宋代", "author": "田况", "content": "\n郊外融和景，浓于城市中。歌声留客醉，花意尽春红。游人一何乐，归驭莫匆匆。\n"}
{"title": "题陈将军别墅", "industry": "唐代", "author": "李咸用", "content": "\n明王猎士犹疏在，岩谷安居最有才。高虎壮言知鬼伏，\n\n葛龙闲卧待时来。云藏山色晴还媚，风约溪声静又回。\n\n不独春光堪醉客，庭除长见好花开。\n"}
{"title": "诗三百三首 其一一四", "industry": "唐代", "author": "寒山", "content": "\n贫驴欠一尺，富狗剩三寸。若分贫不平，中半富与困。始取驴饱足，却令狗饥顿。为汝熟思量，令我也愁闷。\n"}
{"title": "题退休卷", "industry": "明代", "author": "贺钦", "content": "\n五十年来早退休，三边贤达子为头。题诗每上春山寺，载酒频登夜月楼。钓艇有时江上泛，兵书尽日箧中收。常怜李广非知命，抵死何曾到列侯。\n"}
{"title": "祝英台近 车上", "industry": "近代", "author": "邓桐芬", "content": "\n逐尘香，迷翠柳，春暝半塘路。过眼青红，零乱趁风舞。长街断角纷呼，轻车队列，市声闹、碍人言语。旧游处，西园门径依稀，年华悔轻误。草长江南，春事讶飞羽。几回凝睇东风，惊残怨鴃，又赢得、消愁如许。\n"}
{"title": "横逆自广三绝", "industry": "宋代", "author": "陈淳", "content": "\n仁人方寸万机空，片逆何能介此中。视尔恰如风动竹，在予安有竹嫌风。\n"}
{"title": "山中", "industry": "宋代", "author": "林昉", "content": "\n衡门客去懒冠巾，尽日看山自在身。饮涧猿来惊照影，泊枝禽起近冲人。黑云欲雨易成晚，红叶如花不当春。却忆东门牵犬恨，当年何似布衣贫。\n"}
{"title": "和蔡司法南安之什", "industry": "宋代", "author": "黄公度", "content": "\n一夜晴风吹晓霞，平明联辔踏飞花。岚光且对圣贤酒，世事仅同蛮触蜗。簿领迷人春易老，渔樵满地昼无哗。登临未饱溪山兴，归路星星月照沙。\n"}
{"title": "会稽大禹庙", "industry": "明代", "author": "谢肃", "content": "\n每上会稽何所作，长怀帝禹此巡游。山横玉笥藏弓剑，殿绕梅龙护冕旒。天池平成功有在，春秋飨祀礼仍脩。硕逢海内敦文治，重考龟书布九畴。\n"}
{"title": "竹枝词 其二", "industry": "明代", "author": "陈䞇", "content": "\n千重乱石万重滩，自古人称蜀道难。世有征夫堪懊恼，几曾来往怯波澜。\n"}
{"title": "碧桃花 其四", "industry": "明代", "author": "谢晋", "content": "\n轩前一树碧桃花，冷笑无言度岁华。蝴蝶飞来人不见，霜禽啼断日将斜。\n"}
{"title": "赠奉议沈辽诗", "industry": "宋代", "author": "张舜民", "content": "\n凫胫天生短，鹤胫本来长。一朝有客欲断续，二物无地逃悲伤。吾徒曾匪凫鹤匹，又取圣贤为学术。解将轩冕等浮云，宁免傥来并执一。夫君擢秀居东南，代以文词起簪绂。铮铮官业素有闻，更号能书居第一。平生意气少防闲，一跌落在江湖间。几年转徙无家室，唯与樵渔为往还。醉吟未免写胸臆，健笔依旧飞云烟。远俗僻陋多不识，都城一帖沽万钱。今朝我过齐山下，邀我陟降游二山。羡君卜筑思意尽，今古气象罗目前。佛留九顶千株石，天赐清溪一水湾。自拾薪枝给朝夕，不与城郭通交关。亲友一切皆谢绝，惟许子驰来问安。人生涉世多忧喜，不用昭昭明物理。少小辛苦卜一廛，如今老大无居止。迁流方从五岭去，敢望生还复经此。万一君恩纵北归，与君左右为邻里。\n"}
{"title": "南浦·又题白门行旅图", "industry": "清代", "author": "杨葆光", "content": "\n天涯碌碌，听当风、画角正悲鸣。路上行人多少，若个感秋砧。伴得客怀寂寞，只山头、不肯断青青。定苍茫、相吊六朝，尘梦惆怅粉和金。却笑蹇驴破晓，早迢迢、孤店接长城。无数秋林摇曳，藏得雉媒深。紫盖黄旗何处也，豪情付与乱虫声。问归休、指点西风，前路可分明。\n"}
{"title": "送彭春官归田 其一", "industry": "明代", "author": "林瀚", "content": "\n门地人争羡，才华世罕俦。麟经恢旧业，虎榜挂时流。笔阵惊风雨，文光射斗牛。仪曹声价重，魏国宠恩优。\n"}
{"title": "敕赐午门百麦饼宴恭纪 其三", "industry": "明代", "author": "董其昌", "content": "\n珑上云栖穫事兴，似于东作报秋登。亦知三秀为时贵，共诧双岐是瑞徵。化国雨旸蕃草木，天厨霜雪酿肴烝。却惭咫尺承恩者，欲续嘉禾病未能。\n"}
{"title": "玉山城南杨家水楼对月", "industry": "明代", "author": "郑学醇", "content": "\n怀玉山头月半轮，江风畟畟水粼粼。不知桂阙寒多少，剩有寒辉照远人。\n"}
{"title": "秋蕊香 其一", "industry": "当代", "author": "赵文漪", "content": "\n寂寂画帘人瘦。帘外嫩寒初透。腰支约略三春柳。最是消魂时候。银灯初上传杯酒。香留袖。画骢犹向铜街走。可惜风情非旧。\n"}
{"title": "秋怀", "industry": "清代", "author": "赵培基", "content": "\n万事愆黄发，艰难吾道违。海深天更远，林暗鸟还飞。避世甘贫病，称兵有是非。初心何日遂，闲杀北山薇。\n"}
{"title": "遣兴示彦博 其一", "industry": "宋代", "author": "李流谦", "content": "\n信脚随藤杖，穿林复过桥。聊休读书眼，小纵坐禅腰。老木成阴遍，枯泉赴汲遥。龙孙吾手种，先我到云霄。\n"}
{"title": "美邑宰", "industry": "明代", "author": "邓雅", "content": "\n宰邑承恩命，临民有政声。戴星还出入，与水共澄清。道为朝廷重，心于富贵轻。何当告太史，卓鲁可齐名。\n"}
{"title": "寄友人", "industry": "明代", "author": "何其厚", "content": "\n十年曾裕国，三载已悬车。官拙难经世，家贫好著书。窥园通水灌，治圃带云锄。自矢羞庭谒，遗肝莫问予。\n"}
{"title": "屈翁山寓楼老谷树为大风所摧诗以伤之索予同赋", "industry": "明代", "author": "陈恭尹", "content": "\n君家寓园西，最好此老树。无风亦飕飗，有壁劳遮护。况当赫曦时，密荫登楼路。往者得屡过，凭栏必回顾。大叶类桑麻，古干如雕塑。刺之出白乳，胶漆同黏固。楚人谓乳㪍，名实本相符。山木且自伐，矧兹城与圃。遍体刀斧瘢，中空复来蠹。莫识始植年，主人更已屡。稽之抱朴子，赤实颜能驻。视夜见鬼神，轻身追马步。每欲托园丁，升斗为收聚。昨夜时雨过，新诗枉毫素。伤树有名篇，清阴绝良晤。天地乃不仁，风伯何相妒。岂有精魅凭，致干阴阳怒。倾压及邻家，砍斫烦童孺。充君厨下薪，琴材亦难具。草木虽无灵，修短固其数。昔闻伊陟相，其君帝太戊。有谷一夕拱，修政知所惧。曰妖不胜德，终尔枯且锢。殷道以复兴，汤孙世延祚。家国匪异观，灾祥或同度。慰君用自广，伸纸为赓赋。\n"}
{"title": "谨常以墨戏见遗作此答之", "industry": "宋代", "author": "吴则礼", "content": "\n吾人著作翰墨场，得此三昧惟阿常。平生韵语真戏剧，化作轮囷抱孤石。胸中块磊安用浇，端要吐出惊儿曹。畴能与渠办兹事，唤取从来管城子。\n"}
{"title": "奉新道中", "industry": "清代", "author": "蔡燮昌", "content": "\n衰草长松一径斜，隔溪云水罨山家。西风影里夕阳白，开遍野田荞麦花。\n"}
{"title": "夏夜玩月", "industry": "清代", "author": "钱蘅生", "content": "\n人静风微凉满天，一轮明月浸池莲。倚栏玉露沾衣袖，遥听松间响石泉。\n"}
{"title": "奉送孝续归九江", "industry": "宋代", "author": "沈辽", "content": "\n池阳决曹窦君掾，三年勾钉烦指呼。朝来脱去如敝屣，华舟泛泛归匡庐。君家世吏二千石，缘饰儒雅穷诗书。昔岁先君使湖外，特荐尊府闻公车。廷尉于公有阴德，翩翩青紫登华涂。江城僻院本无事，穷山培塿多荒芜。中间叶侯久无政，顾遇僚吏无精粗。狴犴缧囚常数百，小大往往多非辜。不知滞狱困寒暑，直疑为吏忧妻孥。惟君不茹亦不吐，独自垂钓来南湖。使者交章任为令，从此平步青云衢。香炉峰前木叶落，樽垒好在黄家垆。此来行李有佳句，莫忘齐山黧老夫。\n"}
{"title": "阅江", "industry": "明代", "author": "范景文", "content": "\n长江浪涌石头高，雄矣王师壮羽旄。阃外无人为埽幕，军中何计可投醪。乘风貔虎堪摧阵，落日蛟龙欲撼涛。击楫中流思百折，宵衣钟漏正焦劳。\n"}
{"title": "雨中花慢 仆自骚屑游，冷 宛转，十有余年", "industry": "元代", "author": "姬翼", "content": "\n垂顾蓬荜，就舅氏，兼庇玉属无恙，惘然犹疑梦间，於是乱道雨中花词二十年间，曾记对语，山阳森碧琅＊。谈笑里蓬莱清浅，陆涨波澜。惊喜灵根无恙，双明玉树同看。才枪境里，漫漫长夜，共话团栾。余生散漫，江海虚舟，一叶不揆循环。俱老矣、关河千里，晤语良难。自笑烟霞痼疾，半生风月长闲。别时好在，云根水骨，相对怡颜。\n"}
{"title": "留滞海外，倏踰三载，追维所历，", "industry": "清代", "author": "孙元衡", "content": "\n海东郡邑祇粗安，鼎立三区一岛盘。蛮嶂高低云亦险，鲸潮咫尺路方难。流光淡宕同鲛室，气味酸寒似橘官。禦暴应难凭只手，戈船铁骑尽桓桓。\n"}
{"title": "太夷先生见示新秋浮海之作和均寄呈", "industry": "近代", "author": "黄浚", "content": "\n海水苍苍情始移，雷渊爢散殆天为。超遥有美今焉薄，独立知君世可遗。龙汉几曾闻劫换，鸥波终是怨归迟。钱郎只诩中兴步，荦确谁怜老退之。\n"}
{"title": "冬夜读书忽闻鸡唱", "industry": "宋代", "author": "陆游", "content": "\n龌龊常谈笑老生，丈夫失意合躬耕。天涯怀友月千里，灯下读书鸡一鸣。事去大床空独卧，时来竖子或成名。春芜何限英雄骨，白发萧萧未用惊。\n"}
{"title": "瑞鹤仙", "industry": "宋代", "author": "俞良", "content": "\n春闱期近也，望帝京迢递，犹在天际。懊恨这双脚底。不惯行程，如今怎免得，拖泥带水。痛难禁、芒鞋五耳。倦行时、着意温存，笑语甜言安慰。争气。扶持我去，选得官来，那时赏你。穿对朝靴，安排在轿儿里。抬来抬去，饱餐羊肉滋味。重教细腻。更寻对、小小脚儿，夜间伴你。\n"}
{"title": "琴调相思引（临别余干席上作）", "industry": "宋代", "author": "赵彦端", "content": "\n拂拂轻阴雨麹尘。小庭深幕堕娇云。好花无几，犹是洛阳春。\n\n燕语似知怀旧主，水生只解送行人。可堪诗墨，和泪渍罗巾。\n"}
{"title": "赠友人 其三", "industry": "明代", "author": "屈大均", "content": "\n灼灼怀春鸟，衔花吴江浔。玄豹久不食，蔚然文采深。风云荡天路，邂逅抒忧心。凭君青玉案，中夜张瑶琴。明月照南浦，晨风巢北林。河精为天汉，小星易浮沉。妙道贵忘言，达人无哀音。持此箕颍怀，聊以答所钦。\n"}
{"title": "武皇南巡旧京歌 其十五", "industry": "明代", "author": "顾璘", "content": "\n朱雀桥连翠柳衢，银鞍丝鞚锦模糊。君王行乐千人出，遥认飞龙天马驹。\n"}
{"title": "西湖即事二首", "industry": "明代", "author": "张元凯", "content": "\n十里长堤柳色新，六桥凝碧水潾潾。桃花似妒青楼女，杨柳如思白舍人。莺语风前犹自涩，山容雨后尚含颦。武陵旧日通来往，不向渔郎数问津。¤\n"}
{"title": "葬书语 其一", "industry": "唐代", "author": "不详", "content": "\n葬压龙角，其棺必斲。朱雀和鸣，子孙盛荣。朱雀悲哀，棺中见灰。\n"}
{"title": "次陆放翁韵", "industry": "宋代", "author": "苏泂", "content": "\n登高望远不可无，不可一日不读书。予方自委下湿地，君乃独占高明居。杨云傥许客载酒，杜陵安得钱买驴。徐行过君就书读，颇幸借屋今连闾。\n"}
{"title": "往体 其三", "industry": "宋代", "author": "赵崇鉘", "content": "\n志士惜流光，游子念长道。流光如奔霆，长路漫浩浩。饥人忽梦饱，百忧悉倾倒。真妄安足论，荣名以为宝。\n"}
{"title": "春暮", "industry": "明代", "author": "钱子义", "content": "\n几声鹈阳中，万紫千红过眼空。吹得花开又吹落，最无情意是春风。\n"}
{"title": "乌鲁木齐杂诗之物产 其七", "industry": "清代", "author": "纪昀", "content": "\n收麦初完收谷忙，三春却不入官仓。可怜粒粒珍珠滑，人道多输饼饵香。\n"}
{"title": "行香子二首 其二", "industry": "清代", "author": "史承谦", "content": "\n薄薄罗襟，容易寒侵。总由他、尘满瑶琴。近来天气，闷损春心。怕乍春晴，又春雨，惯春阴。个侬何处，难递芳音。并非关、远水摇岑。当初欢梦，冷到而今。想人如玉，妆如画，意如金。\n"}
{"title": "挽蔡文叔", "industry": "宋代", "author": "王柏", "content": "\n南风之时兮吹彼棘薪，乔木斯坏兮栋梁曷任。欂栌椳闑与扂楔兮，匠眯眯而弗寻。况承天之八柱兮，穷岁月而莫登。天岂不生材兮，郁牛山之嶙峋。雨露之所润兮，存日夜之肫肫。及大厦之将颠兮，无一木之可乘。羌小民之怨咨兮，谓天不仁。非道通乎三极兮，孰识天心。天既仁爱我民兮笃生伟人，一去就兮治乱攸分。天亦仁爱我公兮，不使见犬羊之骇奔，危机发兮众寐昏昏。秉离明以为烛兮，魂营营而上征。目断留田兮，歌南风之再吟。\n"}
{"title": "见日庵旧址", "industry": "宋代", "author": "师显行", "content": "\n跨鹤骖鸾访穉川，松风吹散铁桥烟。联登百步眼万里，长啸一声身九天。倚大石楼敲竹杖，蹑飞云顶着吟鞭。而今饱挹罗浮秀，未服灵丹亦是仙。\n"}
{"title": "岁除前一日病中作", "industry": "宋代", "author": "王洋", "content": "\n客寄他年又一乡，椒花随兴饮杯长。病疑寒健销阴脉，愁怯苍宽笑酒觞。去往自知身老大，经过长恨岁穷忙。眼前儿女陪欢悦，年少从教中自强。\n"}
{"title": "蝶恋花", "industry": "清代", "author": "况周颐", "content": "\n柳外轻寒花外雨。断送春归，直恁无凭据。几片飞花犹绕树。萍根不见春前絮。往事画梁双燕语。紫紫红红，辛苦和春住。梦里屏山芳草路。梦回惆怅无寻处。\n"}
{"title": "沈左臣惠墨竹赋柬五首 其五", "industry": "明代", "author": "陈恭尹", "content": "\n酷暑经时只掩扉，劳君贻赠有苔矶。萧然四壁如常日，袅袅西风叶自飞。\n"}
{"title": "踏莎行 诜上人留宿 是日俞明府鹤瓢道人同访", "industry": "元代", "author": "王行", "content": "\n高树颠风，疏篁啸雨。青山绕屋云来去。出林残磬讽经馀，扑帘轻雾烧香处。闲客相过，仙踪偶驻。山僧更解留人住。夜窗灯火茗鸥宽，谈不尽，鸡声曙。\n"}
{"title": "悲愤诗八首 其四", "industry": "当代", "author": "林昭", "content": "\n岂为关山路莫通，孤穷如何返江东。回忆父老牵衣日，肠断眼枯立西风。\n"}
{"title": "春日书事", "industry": "宋代", "author": "张耒", "content": "\n禅宫门寂寂，庭草无行迹。东风自扫阶，疑是开帘客。\n"}
{"title": "送陈伯渊教授归沔阳", "industry": "明代", "author": "戈镐", "content": "\n广文金闺身，台城一相见。壁素悬青灯，花虫蠹书卷。\n"}
{"title": "姑苏台", "industry": "明代", "author": "朱朴", "content": "\n夕阳芳草故宫春，麋鹿荒台不见人。七十二峰南望远，翠娥犹学捧心颦。\n"}
{"title": "武阳渡", "industry": "宋代", "author": "艾性夫", "content": "\n空濛水气湿溪烟，闪烁沙星照客船。一片西风吹酒醒，秋容多在雁云边。\n"}
{"title": "戍客吟", "industry": "明代", "author": "陈子升", "content": "\n长城万里远，久戍不知劳。听角单于小，占星太白高。何辞逐行幕，不惜敝征袍。为报红楼妇，新妆认节旄。\n"}
{"title": "终八月八日发潭州后得绝句四十首", "industry": "宋代", "author": "赵蕃", "content": "\n朝未厌哭大滩声，归近何妨细作程。送尽鹅湖青一带，灵山已复远相迎。\n"}
{"title": "靖江废邸同诸君秋集", "industry": "明代", "author": "彭而述", "content": "\n无情最是此中山，阅尽王孙只等闲。尚有高台堪命酒，兼逢胜侣一开颜。石鲸薜荔秋虫出，玉甃梧桐野鸟还。莫向西风增感慨，汉家楼阁暮云间。\n"}
{"title": "鹧鸪天 过厦门", "industry": "近代", "author": "张伯驹", "content": "\n枕上寒潮断梦残，客愁离绪一番番。语随地换知家远，花盼春留待主还。山叠叠，水弯弯，海乡风景近南天。小船逐队飞如鸟，细雨声中卖蜜柑。\n"}
{"title": "别秀亭五首", "industry": "宋代", "author": "方回", "content": "\n七载专城閒五载，赖逢此地足娱宾。高凭远眺最佳处，□饮能吟凡几人。晚辈渐催前辈老，来时岂料去时贫。是身朽腐心无愧，他日谁能踵后尘。\n"}
{"title": "临江仙·一夜东风穿绣户", "industry": "宋代", "author": "苏氏", "content": "\n一夜东风穿绣户，融融暖应佳时。春来何处最先知。平明堤上柳。染遍郁金枝。姊妹嬉游时节近，今朝应怨来迟。凭谁说与到家期。玉钗头上胜，留待远人归。\n"}
{"title": "夏日讨源书屋", "industry": "清代", "author": "弘历", "content": "\n问安宜夏凊，退食正辰牌。于此常勤政，诸凡敢懈怀。荷清香到席，松古爽延斋。理趣尧年示，瞠乎不可阶。\n"}
{"title": "偈颂二十九首 其一", "industry": "宋代", "author": "释云", "content": "\n丹霞烧木佛，院主眉须落。官里有明条，许人私结约。傝𨑈杜禅和，识情争卜度。休卜度，万里辽天飞一鹗。\n"}
{"title": "谢蜀王赐果十首 其十", "industry": "明代", "author": "方孝孺", "content": "\n新制蒲鞭赐理官，丁宁用法效刘宽。好生要使民无犯，示辱如宽也不难。\n"}
{"title": "梦萱堂", "industry": "明代", "author": "王洪", "content": "\n萱堂违色养，蒿里閟音容。五鼎悲何及，三泉梦可通。断机疑自织，时服尚亲缝。慈竹当轩翠，宜男绕砌红。训儿敦礼乐，呼妇出帘栊。共献三春酒，俄惊五夜钟。屋梁低曙月，庭木咽秋风。自喜频相见，那知总是空。茫茫蓼莪恨，千载复何穷。\n"}
{"title": "悟石轩玩月", "industry": "清代", "author": "秦松龄", "content": "\n高阁中夜坐，揽此山上月。目尽意未已，移步向林樾。碧草色欲无，朱华影俱白。微火出上方，清风吹片石。人语渐不闻，吾心共幽阒。静理常在山，浮生喜为客。清光永若兹，芳菲有消歇。\n"}
{"title": "一枝春", "industry": "清代", "author": "吕碧城", "content": "\n深院愔愔。破苔痕，寂寞独寻幽径。东风僝僽，还共晚烟吹暝。缟衣轻曳，问谁向、玉阑偷凭。惊认作、粉魅窥人，却是老梅摇影。孤芳素心堪印。奈花非解语，闷怀难讯。疏枝残雪，寒到翠禽都噤。低徊往事，忆情话、小窗灯晕。知甚处、驿使重逢，暗香折赠。\n"}
{"title": "和晏相公府东三咏 其二 楚家宅", "industry": "宋代", "author": "韩维", "content": "\n婆娑桂树垂丹艳，落落松枝偃翠英。访古赏春俱有得，不劳勤远事幽寻。\n"}
{"title": "宿赤松山观题道人水阁兼寄郡守", "industry": "唐代", "author": "贯休", "content": "\n珠殿香輧倚翠棱，寒栖吾道寄孙登。岂应肘后终无分，\n\n见说仙中亦有僧。云敛石泉飞险窦，月明山鼠下枯藤。\n\n还如华顶清谈夜，因有新诗寄郑弘。\n"}
{"title": "睡起", "industry": "宋代", "author": "释昙莹", "content": "\n蕙帐烟凝昼掩关，落花时节雨阑珊。客来惊起还乡梦，绕屋春风绿树寒。\n"}
{"title": "省中秋夕", "industry": "明代", "author": "汪广洋", "content": "\n流火遵西陆，新秋届在兹。群英罢趋谒，夕漏滴多时。肃肃繁露降，飘飘凉风吹。兰蕤翳金井，梧叶下彤墀。徙倚待清问，张灯照薄帷。六经浩茫海，悠悠遗所思。\n"}
{"title": "西湖", "industry": "明代", "author": "石宝", "content": "\n城中稀暇日，取适过林泉。古寺排金榜，离宫枕玉泉。折花聊映醉，藉草亦成眠。不学王孙呕，平心过百年。\n"}
{"title": "鹊桥仙 寄外", "industry": "清代", "author": "钱凤纶", "content": "\n鸿雁初来，梧桐乍落，正是早秋时节。夜深无计遣愁怀，那更又、灯儿将灭。罗襦慵解，篆烟微烬，无限幽情难说。低徊脉脉少人知，还幸有、今宵明月。\n"}
{"title": "望仙坛岭", "industry": "明代", "author": "刘崧", "content": "\n东望仙坛第一峰，倚天秀色尽寒松。春来山下多风雨，黄土潭深有卧龙。\n"}
{"title": "题何子翔乘飞艇俯大海照片", "industry": "近代", "author": "方守敦", "content": "\n大地不可居，腾身苦无术。云中彼何人，高驾自超轶。茫茫大海水，万里波横溢。鲛鳄驰东西，龙蛇竞升黜。哀哉天下溺，援手何能出。旷宇一长嗟，悲风来飓䫻。千秋屈正则，远游兴无匹。故乡勿临睨，昆仑逝一日。\n"}
{"title": "南州行", "industry": "明代", "author": "黄衷", "content": "\n嘅昔南州士，空传孺子名。自甘贫且贱，托慕圣之清。直答农功问，遥将絮酒行。德音遗郡牧，隐节与邦程。墓寄千林冥，湖虚一镜明。悠悠怀古恨，读尽曲江铭。\n"}
{"title": "诸客过集同送舍弟之东明 其二", "industry": "明代", "author": "区大相", "content": "\n季弟难兄誉，仁风在播扬。去天郎宿近，行县绶花香。丹阙占凫影，青云起雁行。顾惭采风史，抽笔伫循良。\n"}
{"title": "学诗", "industry": "宋代", "author": "陈普", "content": "\n先知老嫩辨精粗，又识寒酸与富腴。要落前人旧窠臼，也须作我大规模。英豪好是不缘酒，妥帖岂须由捻须。最好尧夫击坏集，胸中间气一毫无。\n"}
{"title": "闻密赐", "industry": "宋代", "author": "梅尧臣", "content": "\n朝闻政府贺捷回，夕赐明月五千枚。巍巍圣皇德所该，庙略付与何有哉。况未覆穴翦渠魁，宜先战士老与孩。倾肝沥胆谢不敏，岂可便恃张良才。\n"}
{"title": "次韵和孙世则以诗送别", "industry": "宋代", "author": "韦骧", "content": "\n解印踰旬君已知，新诗相寄重相违。由来从宦无期定，不得同时受代归。揽辔益嗟贤谊远，异乡况是故人稀。宜春台外空回首，独整区区倦翼飞。\n"}
{"title": "鹧鸪天 其四十七", "industry": "当代", "author": "杨启宇", "content": "\n不是相思不是愁，红红绿绿满皇州。又逢虾蟹鱼龙汇，真替风花雪月羞。金洒脱，玉温柔，珠光宝气共登楼。犀哥凤姐终嫌嫩，争及蓬山第一流。\n"}
{"title": "淮南送友人归沧州", "industry": "唐代", "author": "李频", "content": "\n风色忽西转，坐为千里分。高帆背楚落，寒日逆淮曛。\n\n断烧缘乔木，盘雕隐片云。乡关百战地，归去始休军。\n"}
{"title": "过灵泉寺 其一", "industry": "宋代", "author": "黄廉", "content": "\n乌噪僧眠春昼迟，松阴楼殿日高时。入门未脱征裘立，拂壁先看学士诗。\n"}
{"title": "游环溪 其一", "industry": "宋代", "author": "刘攽", "content": "\n赤日红尘几悔来，垂杨渌水眼先开。踏花酌酒到佳处，把钓临流始此回。\n"}
{"title": "唐州太守", "industry": "宋代", "author": "李师中", "content": "\n时属艰危应有系，天於名教岂无心。大都狂贼终须灭，未杀忠臣祸不深。太尉有灵朱泚败，中丞传旨禄山擒。曾谁鼓舞康州事，儿女常情泪满襟。\n"}
{"title": "缘识 其四十五", "industry": "宋代", "author": "赵炅", "content": "\n心如明鉴照纤微，大道之中没是非。拂拭尘埃高挂阁，天边日月有光辉。\n"}
{"title": "西王母图歌为陈侍御道帙母太夫人寿", "industry": "明代", "author": "黎民表", "content": "\n瑶池渺何许，荡漾连龟台。琳宫贝阙相逶迤，旭日倒射辉蓬莱。宫中之人衣绛衣，左携青童右瑶姬。鸾匏凤箫俨先导，天花万片飘琼蕤。娥眉萧飒三千岁，翠軿下頫人间世。青萃长琐丹台藉，紫元曾授金珰秘。朅来览辉南海遥，云林仙姥还相邀。在傍笑者东方朔，履上星辰侍玉霄。黄封屡给天厨醴，锦绮亲裁织女绡。一上太行停节旆，几回蜀坂住征轺。兹日烽烟销南斗，斑斓起舞尊前寿。幔亭曾孙今几代，浔阳江潮清浅否。椷书青鸟更飞来，年年劝进长生酒。\n"}
{"title": "秋夕稍凉坐蕊珠楼即景", "industry": "明代", "author": "杨慎", "content": "\n凉牗方开一幅天，疏星点缀冷金笺。嗈鸣雁过横斜字，写出秋声赋一篇。\n"}
{"title": "乌鲁木齐杂诗之风土 其十六", "industry": "清代", "author": "纪昀", "content": "\n半城高阜半城低，城内清泉尽向西。金井银床无用处，随心引取到花畦。\n"}
{"title": "看小舟除萍二首", "industry": "宋代", "author": "杨万里", "content": "\n花伴吟哦柳伴行，生憎庭外晚衙声。独携便面巡荷沼，自课兰舟掠水萍。\n"}
{"title": "神君歌十首", "industry": "宋代", "author": "刘克庄", "content": "\n樵苏出林看，士女拥途迎。要识神通趣，年年此际晴。\n"}
{"title": "夜坐怀维衍桐巢", "industry": "清代", "author": "黄景仁", "content": "\n剑白灯青夕馆幽，深杯细倒月孤流。看花如雾非关夜，听树当风只欲秋。吴下酒徒犹骂座，秦川公子尚登楼。天涯几辈同飘泊，起看晨星黯未收。\n"}
{"title": "九月初作", "industry": "宋代", "author": "陆游", "content": "\n九月都门凛欲霜，羸躯恩免立鵷行。细书付吏誊初稿，和药呼儿对古方。陋巷闭门常谢客，高斋扫地独焚香。此生自计终何取？似有山林一日长。\n"}
{"title": "出门", "industry": "元代", "author": "谢应芳", "content": "\n老去多怀旧，兴来时坐驰。出门穷鬼笑，罄室故人知。野饭新菰米，诗囊古竹枝。诸孙溪上别，矻矻问归期。\n"}
{"title": "易洞为京口丁无咎赋", "industry": "明代", "author": "倪岳", "content": "\n铁瓮城西小洞迂，碧窗深阒称吾儒。心从天地穷三画，道向羲文究两图。点罢尚惊秋露滴，读残真爱晚风呼。丁宽旧学今谁继，刚见临池凤有雏。\n"}
{"title": "毗陵城外夜泊有怀半溪郡公", "industry": "明代", "author": "邵宝", "content": "\n天宁寺下晚维舟，出郭相迎有郡侯。百里路频纡皂盖，十年梦已落沧洲。向来风雨增多病，今日江湖谢远忧。春野初晴诗景阔，迟公同上惠山楼。\n"}
{"title": "宫词四首 其三", "industry": "明代", "author": "童承叙", "content": "\n蛾眉扫罢去朝天，正值官家例散鲜。见说羊车随意到，不教中使口宣传。\n"}
{"title": "浣溪纱·路边琵琶", "industry": "近代", "author": "周学藩", "content": "\n隔座繁声沸似潮。有人低拨郁轮袍。千年沉梦警今宵。散尽黄金余薄倖，赚来红豆得无寥。此愁谁信泪能浇。\n"}
{"title": "和同院蜡梅 其一", "industry": "宋代", "author": "李正民", "content": "\n曾笑江妃粉面光，化工端为拂娇黄。蜜脾旋滴明如剪，宫额新涂暗有香。应与巩梅分气味，不同陶菊斗轻狂。捧心谁识西施病，临鉴深颦未试妆。\n"}
{"title": "东丘兰若见枇杷", "industry": "明代", "author": "高启", "content": "\n落叶空林忽有香，疏花吹雪过东墙。居僧记取南风后，留个金丸待我尝。\n"}
{"title": "麦熟歌", "industry": "明代", "author": "曾曰唯", "content": "\n谁家儿，矜狂痴。朝也书，暮也诗。贮粟瓶，蛛交丝。鼠子移家住瓮底，妇呼何怒儿苦饥。孔孟饥冻之嚆矢，开箱索卷欲焚之。妇无悲，儿无啼。阿翁释卷学灌畦，南山绿浪麦离离。老雉谷谷呼晨炊，三月正当麦熟时。小麦满筐，大麦满箕，小麦酿酒大麦麋。麦槁燃薪麦寔米，蒸黍燥脾烹伏雌。全身浩荡没酒池，妇歌呜呜儿跳嬉。妇媚其士儿呼爹，老农之乐今乃知。呜呼噫嘻，老农之乐今乃知。早不负耜事镃基，谆谆然孔氏之学而。\n"}
{"title": "赋伯玉透光镜", "industry": "金朝", "author": "麻九畴", "content": "\n太阴沦魄元不耀，太阳分光成二曜。呜呼怪铜盗此幻，透影在壁与背肖。奁开㸌㸌光走庭，划如剸犀乍脱鞘。泓澄秋落百丈潭，疑有龙向天门跳。秦娃汉婉化鸳土，宠雨恩云埋凤诏。当年椒涂鉴桃李，身后泉台映蓬藋。枕簟无情草木香，笙歌不暖枭狐啸。髑髅一丑不再妍，不知持此将安照。万斛珠玑委俑人，唤得偷儿成鬼剽。借问金椎一控时，何如海上青蝇吊。寿如金石佳且好，此铭此篆两奇峭。今谁子后曩谁先，赢得细枢经蚁窍。千古繁华一梦醒，恍然入手称神妙。丹砂□紫翠羽青，万金难买人年少。君侯新自洛阳来，玉台人物今温峤。相看大笑古人痴，收镜入奁还自笑。\n"}
{"title": "挽浙东李两山宣慰四首 其一", "industry": "元代", "author": "曹伯启", "content": "\n四年薄宦浙江东，一柱中流识钜公。不附权门曾速谤，孳孳扶植赖初终。\n"}
{"title": "有书时事者，为赘其卷端 其一", "industry": "清代", "author": "丘逢甲", "content": "\n化碧三年血有痕，当年哀感满乾坤。鹑维剪后天方醉，无路排云叩九阍。\n"}
{"title": "高阳台 辛巳酬春", "industry": "近代", "author": "赵尊岳", "content": "\n春酿花浓，阑低云絮，小楼不怕寒侵。镫穗新花，铜街惊起疏砧。合欢酒酽真堪醉，靧脂融绮绪难禁。绣帘深。回尽柔波，宽尽华襟。相思不惜相逢乍，认初盟钿约，微度琴心。莫负他生，千言并付沉吟。还君双泪明珠好，惜惺惺翘翠斜簪，倚罗衾。细食鸡舌，慢啮林檎。\n"}
{"title": "明季咏史十三首 其三", "industry": "清代", "author": "张笃庆", "content": "\n蜀洛当年党议多，分曹日日竞风波。顾厨品藻矜名字，牛李升沉密网罗。私忿漫劳登白简，浊流真欲弃黄河。堪嗟此辈争门户，国是调停奈若何！\n"}
{"title": "汉宫春 赋九字", "industry": "近代", "author": "赵尊岳", "content": "\n绣谱消寒，伫鹅黄嫩绿，珍重春风。连环玉纤能解，斗巧天工。蟠龙宝帐，算人人妒煞青铜。凉夜永。调梭怯漏，锦机柔似吴侬。谁貌婵娟如画，剩沉湘骚辩，吁闼排空。回阑隔花比瘦，嘉节初逢。浔阳昨夜，又江枫派派流红。偏一向，残更惊梦，上阳影事重重。\n"}
{"title": "武林绝句二首", "industry": "宋代", "author": "孙岩", "content": "\n缤纷迎酒伎，宛转卖花声。偶似承平世，携书试凤城。\n"}
{"title": "顺风过湖二首", "industry": "宋代", "author": "项安世", "content": "\n维舟六日傍明山，待得风来始破颜。一抹平湖三十里，听渠微横未须关。\n"}
{"title": "宫词一百首 其九十六", "industry": "宋代", "author": "岳珂", "content": "\n诏旨今年法祖宗，御前无复旧斜封。震雷惊落奸邪胆，见说崇山放四凶。\n"}
{"title": "次韵彦章三首 其一", "industry": "宋代", "author": "韩淲", "content": "\n三篇怀友赋新诗，浑是经书有德辞。须信胸中本泾渭，交游不为俗推移。\n"}
{"title": "因书寄黄子耕六言三首", "industry": "宋代", "author": "赵蕃", "content": "\n自失孤山杯酒，两年相望梅花。交友平生几许，差池重复成嗟。\n"}
{"title": "新春又雪有感寄怀金水兄京城", "industry": "当代", "author": "陈忠平", "content": "\n梅君续作辞春赋，吹借东风写满天。一缕香氲销俗骨，三分寒意耸颓肩。漫垂玉笋蓬檐下，几误痴人路阱边。此景须当共君醉，京华路远愧吾钱。\n"}
{"title": "绝句 其十一", "industry": "唐代", "author": "吕岩", "content": "\n时人若拟去瀛洲，先过巍巍十八楼。自有电雷声震动，一池金水向东流。\n"}
{"title": "题瀑布诗三首 其一", "industry": "唐代", "author": "王师闵", "content": "\n殷勤对绿醽，闲坐绕沙汀。怪来喧语笑，一派落青屏。\n"}
{"title": "九日奉新道中", "industry": "宋代", "author": "郑会", "content": "\n嫩寒猎猎酒旗斜，古路西风欲暮鸦。何处飞来双蛱蝶，也知篱落有黄花。\n"}
{"title": "十七夕", "industry": "明代", "author": "徐渭", "content": "\n银带边儿骏马驮，西墙倒酒剧悬河。高松入座无人对，明月当杯奈夜何。此际乡心愁不少，满城流水响无多。东房老衲怜牢落，夜夜来吹鹘打鹅。\n"}
{"title": "高宗郊祀前朝享太庙三十首 其七 僖祖室酌献用《基命》。", "industry": "宋代", "author": "郊庙朝会歌辞", "content": "\n思文僖祖，基德之元。皇武大之，受命于天。积厚流光，不已其传。曾孙笃之，于万斯年。\n"}
{"title": "南堂杂兴八首 其三", "industry": "宋代", "author": "陆游", "content": "\n蛩声每续蝉声起，桐叶仍兼柳叶凋。懒惰心情疏笔砚，久长生计属渔樵。鬋茅旋补东厢屋，伐石新成北港桥。物外高人来往熟，等闲折简也能招。\n"}
{"title": "丁丑重九前四日为余二十初度，制此书感，时在辰阳道中 其五 红绣鞋", "industry": "清代", "author": "易顺鼎", "content": "\n新活计笔床茶灶。旧行窝禅榻书巢。愁来悔不一肩挑。江声今夜棹。草色去年袍。尽留些雪泥爪。\n"}
{"title": "采桑子·轻舟短棹西湖好", "industry": "宋代", "author": "欧阳修", "content": "\n轻舟短棹西湖好，绿水逶迤，芳草长堤，隐隐笙歌处处随。无风水面琉璃滑，不觉船移，微动涟漪，惊起沙禽掠岸飞。\n"}
{"title": "清远行吟草 其五 飞来古寺口占", "industry": "当代", "author": "何永沂", "content": "\n临流背树阅沧桑，山雨欲来风满堂。惭愧何郎三度过，尘心依旧负清江。\n"}
{"title": "胡笳曲二首 其一", "industry": "南北朝", "author": "江洪", "content": "\n藏器欲邀时，年来不相让。红颜征戍儿，白首边城将。\n"}
{"title": "始兴江口别庆儒嘉诸侄", "industry": "明代", "author": "区大相", "content": "\n送棹逾千里，归流挟一航。功名当力勉，离别莫情伤。寒雨芸窗夕，春风玉树行。此时频忆汝，书札报行藏。\n"}
{"title": "春日山居好十首 其六", "industry": "宋代", "author": "舒岳祥", "content": "\n春日山居好，西湖乐事非。青黄虽未接，红紫自交辉。酒在何忧死，诗成可疗饥。典书犹可醉，何必有金挥。\n"}
{"title": "和方丞", "industry": "宋代", "author": "陈宓", "content": "\n平生笔健足神奇，况复高怀与古期。台阁风流今贰令，不妨时出解颐诗。\n"}
{"title": "颂古一○一首", "industry": "宋代", "author": "释子淳", "content": "\n长江澄澈即蟾华，满目清光未是家。借问渔舟何处去，夜深依旧宿芦花。\n"}
{"title": "海音诗", "industry": "清代", "author": "刘家谋", "content": "\n蔡郭黄卢大姓分，豪强往往虐榆枌。那知拔戟能成队，五色旌旗照海濆。\n"}
{"title": "山中送故人子之朱厓", "industry": "明代", "author": "张穆", "content": "\n云山久卧已忘情，感子无家万里行。可惜一身轻似线，倩谁收取断风筝。\n"}
{"title": "子游旧宅", "industry": "明代", "author": "卢大雅", "content": "\n列国雄吞际，人材北学难。凄凉吴邑里，惆怅鲁衣冠。旧宅归蓬颗，新祠倚杏坛。一桥通夹巷，蔽井树阴寒。\n"}
{"title": "浣溪沙 闺思", "industry": "清代", "author": "沈榛", "content": "\n朵朵鲜花吹暮烟。飞香风送小池莲。隔林鸟语自绵绵。独倚画阑深结恨，每凭绣榻不成眠。无心相向镜台前。\n"}
{"title": "长干行", "industry": "明代", "author": "李梦阳", "content": "\n皑如玉山雪，皎如瑶台月。郎来骑白马，调妾桃树下。桃叶何柳柳，不谓君行久。倚门问来船，见郎寄书否。\n"}
{"title": "咏史 其一", "industry": "明代", "author": "王称", "content": "\n达人志莫测，变化犹鹏鹍。倏忽翔九万，虞罗空见存。庄生挥楚璧，仲连却秦军。峻武薄层汉，高情寄浮云。昔过聊城侧，复经濮水濆。馀风尚不泯，肃肃来清芬。\n"}
{"title": "凤凰台上忆吹箫四首 其三", "industry": "清代", "author": "史承谦", "content": "\n莺唤清游，蝶萦新梦，秦淮春事堪怜。恰江东才子，初驻吟鞯。剩有南朝芳草，斜阳外、依旧芊芊。伤心处，临春结绮，都付荒烟。嫣然。搓酥滴粉，把双声叠犯，谱向尊前。算休推兰畹，那让屯田。只我年来憔悴，新词句、不上银笺。应输与、风流任昉，孤韵么弦。\n"}
{"title": "曲肱诗二十首", "industry": "宋代", "author": "白玉蟾", "content": "\n桑田变海海成田，这话教人信也难。只有一般输我处，君王未有此清闲。\n"}
{"title": "痔不可车旬日乃造于东园春葩向残夏英欲起慨焉动于老怀再赋绝句十首 其九", "industry": "明代", "author": "李梦阳", "content": "\n花时酒客围花坐，今日红稀客不看。即使盛衰遵物理，何须反覆似波澜。\n"}
{"title": "又和项服善二", "industry": "宋代", "author": "王十朋", "content": "\n风云频惨淡，草木屡苍颜。诗里报琼玖，宫中归玉环。帝庭侯帛至，佛殿宝珠还。更有人清白，鄱阳似鲁山。\n"}
{"title": "月二首 其一", "industry": "明代", "author": "何景明", "content": "\n宛宛秋山月，今宵尚未圆。光生万里外，影对一樽前。城静虚弓倚，楼高破镜悬。草堂风露下，终夜不成眠。\n"}
{"title": "西斋秋感二十首", "industry": "宋代", "author": "方回", "content": "\n寒士足奇士，贵人多俗人。俗人尚自可，盗贼乘风尘。子美客长安，悲歌惊鬼神。柄国者谁子，曲江近前嗔。逆臣自此起，强藩由是振。乃至饿隶辈，貂冕垂长绅。狼狈老拾遗，拾橡逃陇岷。我每读其诗，吞泪声酸辛。\n"}
{"title": "遣闷二首 其一", "industry": "明代", "author": "石宝", "content": "\n达士本无忧，龙泉晚见羞。植花逢旱熯，将鸟避鸺鹠。万事须前定，诸贤亦后谋。一杯明水在，挥洒涕横流。\n"}
{"title": "临江二首 其二", "industry": "唐代", "author": "王勃", "content": "\n去骖嘶别路，归棹隐寒洲。江皋木叶下，应想故城秋。\n"}
{"title": "和子瞻调水符", "industry": "宋代", "author": "苏辙", "content": "\n多防出多欲，欲少防自简。君看山中人，老死竟谁谩。渴饮吾井泉，饥食甑中饭。何用费卒徒，取水负瓢罐。置符未免欺，反覆虑多变。授君无忧符，阶下泉可咽。\n"}
{"title": "途中遇雨作", "industry": "明代", "author": "屈大均", "content": "\n行子冒风雨，连朝饥且寒。一身徒自苦，十口不曾安。路断愁多水，林香喜有兰。野花休见笑，吾道本艰难。\n"}
{"title": "偈颂一百一十七首 其一一○", "industry": "宋代", "author": "释绍昙", "content": "\n二月十五，瞿昙灭度。山鸟悲春，山花泣雨。尽大地人，有屈无伸处。独有瑞岩拄杖子，铁作心肠浑不顾。唱太平歌，欢声满路。因甚如此，歼厥渠魁，澄清寰宇。\n"}
{"title": "仲冬朔日登湘南楼复用正父前韵", "industry": "宋代", "author": "张栻", "content": "\n历遍江南处处山，峤南还得倚楼看。化工此地无余巧，爽气穷冬更逼栏。官事随时宁解了，书盟平日未应寒。相逢自有论文乐，只把空杯未碍欢。\n"}
{"title": "宿吴公励石壁山房", "industry": "明代", "author": "吴兆", "content": "\n山馆雨声秋，秋灯照石楼。兴因清景发，宿为故情留。往事言难尽，凉风吹不休。少年行乐处，多梦秣陵游。\n"}
{"title": "七夕遇雨访石堂先生 其三", "industry": "宋代", "author": "熊鉌", "content": "\n东都亦论道，忽梦金光身。太和岂无治，髽发终殊伦。夜半一炷香，命世胡邅屯。\n"}
{"title": "次韵许大初见赠二首", "industry": "宋代", "author": "方回", "content": "\n相逢未觉道途难，把酒论诗数夕间。磊落胸襟开古谊，从容色笑借和颜。长年役役鱼千里，末俗悠悠虎九关。赖是同乡复同味，一寒如此遽春还。\n"}
{"title": "次韵偶题", "industry": "宋代", "author": "释德洪", "content": "\n钝拙无人著眼看，一庵睡快如梁端。那知高轩肯过我，终日笑语成盘桓。畏公笔力不可敌，坐令三峡回奔湍。威棱王节照湘楚，誇声众口锋刃攒。此篇意气更倾写，句法超绝风格完。许令赓酬亦不免，但恨语带儒生酸。苦嫌丝竹围醉枕，卧看烟缕凝雕盘。双泉云树时到梦，神武门前思挂冠。朝来清事亦稠叠，野饭蓬窗分小团。人间曲屈多败意，莫辞时此同幽欢。\n"}
{"title": "次天和尚韵", "industry": "明代", "author": "王应华", "content": "\n皈依遥望海三峰，灯燄相传岸岸通。半偈但聆无语处，灵山消息共从容。\n"}
{"title": "深秋与徐渔庄登玉屏晚眺", "industry": "清代", "author": "陈广宁", "content": "\n两人合著画屏里，身似寒松心似水。穿松涉水吟未已，落日平芜澹千里。萧萧枫叶飘丹黄，林下人家打稻忙。遥指炊烟风袅处，矮脚鸡肥白酒香。猗嗟山村人兮乐莫乐，何不与子买庐落。\n"}
{"title": "寄和竹所叔摄慈溪税官二首", "industry": "宋代", "author": "何梦桂", "content": "\n莫向扬州唱竹西，枯桑海水自相知。笼中老鹤千年翅，冰下寒蚕五色丝。官小暂淹山谷驾，庭閒好和老坡诗。凌风更上丹山顶，应笑人间蚁垤卑。\n"}
{"title": "龙涎香", "industry": "宋代", "author": "王洋", "content": "\n搴露纫荷楚泽舷，未胡南海素馨仙。大门当得桂花酒，小样时分宝月圆。诗挟少陵看妙手，犀通神物为垂涎。使君少住幽兰曲，时傍颦山照鬓边。\n"}
{"title": "桃源忆故人", "industry": "清代", "author": "易顺鼎", "content": "\n门前一尺桃花雨。因甚玉骢轻去。点点春愁如絮。飘到眉心住。灯边夜按红么谱。尘满翠弦筝柱。分付啼鹃代诉。宛转伤春语。\n"}
{"title": "次韵秋兴感事录寄东所 其三", "industry": "明代", "author": "陈献章", "content": "\n昆崙一池水，色与银河同。问子为谁氏，从师向此中。短檠非世业，破笠是家风。回首唐虞际，浮云点太空。\n"}
{"title": "首秋闻雁并怀敦煌知己", "industry": "唐代", "author": "佚名", "content": "\n戎庭节物由来早，倏忽霜秋被寒草。旅雁噰噰□□□，羁人夜夜心如捣。与君离别恨经年，何事音书遂黯然。肠断祇今□□□，□知西北泣云烟。\n"}
{"title": "代札寄薛为宏", "industry": "当代", "author": "卢青山", "content": "\n汝如风中萤，流转随风堕；我如风中树，摇撼难右左。各非自由身，天空如圆锁。劳子嘉三约，羁绊不能果。忆昔在长寿，酒楼欲推挫。高坟生明月，旧句颐尝朵。潘家犹在眼，辣椒烈如火。一隔忽三载，作信愈懒惰。使我怀怅然，酒阑心欲破。寄诗无他求，近况一报可。\n"}
{"title": "过张子", "industry": "明代", "author": "皇甫汸", "content": "\n愁思何自遣，寂寞访张平。雪后持经坐，花间抱瓮行。感时聊复隐，玩世已能轻。终日蓬门掩，那知春草生。\n"}
{"title": "送鲜于秘丞通判黔州", "industry": "宋代", "author": "梅尧臣", "content": "\n壶头山下俗，巴妇曲中听。汲井熬盐白，烧田种谷青。岩风来虎啸，江雨过龙腥。事简能谈者，杨雄所草经。\n"}
{"title": "赠谢少安 其二", "industry": "明代", "author": "韩上桂", "content": "\n匹马垂杨度玉鞍，独携宝剑照霜寒。道旁年少休相问，不是专诸不借看。\n"}
{"title": "辰州马观察送酒二首 其二", "industry": "宋代", "author": "王庭圭", "content": "\n倒尽邻翁老瓦缸，使君忽送玉为浆。昌黎对月无诗酒，绝句聊酬马侍郎。\n"}
{"title": "浣溪沙（许南叔席上）", "industry": "宋代", "author": "向子諲", "content": "\n百斛明珠得翠蛾。风流彻骨更能歌。碧云留住劝金荷。\n\n取醉归来因一笑，恼人深处是横波。酒醒情味却知么。\n"}
{"title": "乌鲁木齐杂诗之物产 其三十三", "industry": "清代", "author": "纪昀", "content": "\n绣羽黄襟画里看，鸳鸯海上水云寒。如何夜夜双栖梦，多在人间斗鸭栏。\n"}
{"title": "戏赠蜀僧清鉴", "industry": "宋代", "author": "范浚", "content": "\n西川有一鉴子，非铜非铁非铅。不假江心百鍊，自然本体精坚。从来无台可安，莹磨拂拭都捐。历历森罗万象，岂分胡汉蚩妍。旁人不敢穷窥，照渠肝胆悬悬。东来吴越万里，依旧虚明湛然。识者知为法宝，不识酬之几钱。泥尘埋没不得，光透三千大千。\n"}
{"title": "踏云行 谢于公鞋", "industry": "元代", "author": "马钰", "content": "\n走入玄门，牵回白鲤。缀词感谢吾侪履。从今步步出红尘，无心著去观桃李。采访幽微，搜寻至理。因师大悟离乡里。一朝功满踏云行，邀公\n"}
{"title": "杂诗十首 其六", "industry": "明代", "author": "朱诚泳", "content": "\n薰莸本不同，冰炭实相反。华夷性苦殊，雅郑音亦远。熟计出万全，危哉诚累卵。鹤颈与凫足，何须较长短。捐彼戚戚怀，履道恒坦坦。\n"}
{"title": "秋日閒居之作 其三", "industry": "明代", "author": "屈大均", "content": "\n绕膝皆黄口，婴儿复老莱。衣冠时共戏，书卷每争开。道向静中见，愁从空外来。无多忠养日，白发莫相催。\n"}
{"title": "送范秉彝", "industry": "宋代", "author": "李新", "content": "\n东风吹起原头绿，墙暗萋萋芳草缛。舞筵辍按杜韦娘，旗亭便听金衣曲。石城山下路，回首不堪顾。灼灼小桃燃，萧萧疏雨暮。锦岸海棠烟，重寻已四年。新班庆莲幕，旧鬓愧华巅。市桥墩万缕森森柳，玉勒锦鞯快鞭走。故人半夜洗耳恭听牛头，望载濡唇百壶酒。须臾还上鹿头岭，道入猨猱怯分影。槐阴万笏黄阁深，沙路归来定重省。后生不乏乐职诗，幽处西南恐未知，吏部门人密无数，但惭驽马烦鞭笞。天边雁翮已光华，试睨银钩看草麻。夜直蓬莱得归晚，照衣金炬长飞花。纵凿城南沟，常有河东凤。青嶂入高吟，行台集佳梦。宦游无定居，相逢又相送。\n"}
{"title": "效阮公咏怀（十四首）", "industry": "明代", "author": "薛蕙", "content": "\n穷漠万余里，海冰周四隅。中原勒千乘，翱翔顺风趋。白羽翩翻飞，一军惊且呼。扬节下高阙，长缨系单于。右行临月窟，左旋出日区。立功何足矜，猛气聊以舒。¤\n"}
{"title": "壬申春晓西园即事五绝 其二", "industry": "明代", "author": "郭之奇", "content": "\n嫩柳池边渐学低，枝头忽见晓莺啼。请伊再向东风问，春色人间齐未齐。\n"}
{"title": "厓山吊古 其二", "industry": "明代", "author": "黄士先", "content": "\n夜雨湿流萤，远山互明灭。千古此战场，精光无复歇。\n"}
{"title": "柳", "industry": "未知", "author": "谋[B16J]", "content": "\n二十八星中有名，千枝万树绾离情。暖风拂地条初弱，寒雨连空叶渐生。半倚红亭江北岸，低藏纷堞汉南城。绿阴高处春光暮，吹送新蝉四五声。\n"}
{"title": "捣练子", "industry": "当代", "author": "谷海鹰", "content": "\n梅傲雪，柳依风。一样描春韵不同。燕子不知仙骨冷，芳期误尽落凡丛。\n"}
{"title": "寿狄知录", "industry": "宋代", "author": "阳枋", "content": "\n熟读周官知几冬，染人袍就彩丝疑，家当永日三三夏，数应西岷六六峰。囚放尽言公活汝，民期无复鼠穿墉。\n"}
{"title": "木兰花令 其三 白灰日", "industry": "当代", "author": "添雪斋", "content": "\n林花晓露皆霜白，青石新藤于旧宅。人间是日失花痕，一杪繁枝幽也碧。萧寒梦雨无朝夕，袖底凉烟迷惘织。明眸皓色不曾生，弥幻诸天皆古色。\n"}
{"title": "韩蒙庵先生同留夏雪洲馆中韩以诗留别遂次其韵", "industry": "明代", "author": "王绂", "content": "\n閒身江海上，世事每嫌听。吟藁逢人论，扁舟到处停。雪销新水绿，云尽远峰青。何事思归早，潮生未满汀。\n"}
{"title": "己酉除夕", "industry": "明代", "author": "赵完璧", "content": "\n五十今宵除已尽，明朝五十一相依。年逾尼父未知命，老过蘧翁曾悟非。世事无凭惭我拙，文章何益壮心违。酒杯且莫浮椒柏，辛苦平生岂细微。\n"}
{"title": "小亭诗", "industry": "宋代", "author": "苏泂", "content": "\n小亭西角杏花明，寂寞闻莺但一声。九十日春今五十，自挼红蕊绕阶行。\n"}
{"title": "百万湖 其二", "industry": "宋代", "author": "王𨗨", "content": "\n农人今岁不施功，浸撒田中谷自丰。极目黄云无际限，只将晴色望天公。\n"}
{"title": "水调歌头 徐州中秋", "industry": "宋代", "author": "苏辙", "content": "\n离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。\n"}
{"title": "送方即山之西宁", "industry": "明代", "author": "屈大均", "content": "\n泷州田土最膏腴，尔去躬耕且一区。陇上不妨鸿鹄在，山中应与虎狼俱。缁衣世外还将母，白发堂前好弄雏。万里归来吾未倦，相寻同作列仙儒。\n"}
{"title": "贺契师庵居", "industry": "宋代", "author": "释智愚", "content": "\n正席云山万象回，道人青眼为谁开。呼童放竹浇花外，修整茶炉待客来。\n"}
{"title": "余以论红楼劣诗一文颇招谤议孔凡章马里千二先生自京驰书慰勉孔老并赋诗宠赠因效其体奉和", "industry": "当代", "author": "陈永正", "content": "\n人尽指东休划西，流长蜚短可能齐。鼻痾真食石崇枣，齿冷从蒸哀仲梨。众口红楼纷说梦，半林黄叶欲遮蹊。中年渐已无悲乐，未用升沈赋井泥。\n"}
{"title": "秋夜曲", "industry": "唐代", "author": "王维", "content": "\n桂魄初生秋露微，轻罗已薄未更衣。银筝夜久殷勤弄，心怯空房不忍归。\n"}
{"title": "大朝门同午楼复建百官朝贺二首 其一", "industry": "明代", "author": "胡直", "content": "\n井干复天都，门成接斗枢。螭蟠衔瑞榜，凤绕夹金铺。巽命承中禁，离光照八区。万方何以庆，拟上泰阶符。\n"}
{"title": "宿庄家二首 其二", "industry": "宋代", "author": "刘克庄", "content": "\n茅茨迷诘曲，度谷复踰陂。世上事如许，山中人不知。牛羊晴卧野，鹅鹜晚归池。粗识为农意，秋输每及时。\n"}
{"title": "偈颂四十一首 其十", "industry": "宋代", "author": "释普宁", "content": "\n诸方安居结制，灵岩结制安居。虽是一般规矩，于中大有差殊。赵州东壁挂葫芦。\n"}
{"title": "和杨公济钱塘西湖百题 其八十 南高峰", "industry": "宋代", "author": "郭祥正", "content": "\n岌岌穿南斗，层层瞰下方。揭为湖海镇，半夜挂朝阳。\n"}
{"title": "涿州道中·郦道元宅", "industry": "清代", "author": "朱筠", "content": "\n乡驿刚违一日零，楼桑村近指郦亭。故居尚可稽遒县，绝业偏能重《水经》。状景妙于谢客蛤，搜奇博比窦攸鼮。卧游几卷珍行箧，过此逾思地气灵。\n"}
{"title": "元夕", "industry": "明代", "author": "朱诚泳", "content": "\n嘘煖东风晚更微，瑶天皓月正光辉。华灯万盏楼头下，火树千枝望里飞。宴集衣冠开玳瑁，诗成咳唾落珠玑。迢迢良夜春如海，不醉樽前肯放归。\n"}
{"title": "星名从军诗", "industry": "南北朝", "author": "张正见", "content": "\n将军定朔边，刁斗出祁连。高柳横遥塞，长榆接远天。井泉含冻竭，烽火照山燃。欲知客心断，危旌万里悬。\n"}
{"title": "春阴", "industry": "宋代", "author": "钱昭度", "content": "\n语燕初飞陇麦青，春云将雨滞行人。云间若有金乌卖，应被豪家占得春。\n"}
{"title": "昌言有咏石发诗三章模写精楷难复加仆虽未睹", "industry": "宋代", "author": "司马光", "content": "\n金阙银城仙客居，欲传消息问麻姑。蓬莱无物堪为信，翦寄苍龙一握须。\n"}
{"title": "竹枝啼鸟", "industry": "明代", "author": "祁顺", "content": "\n嶰谷风来玉韵清，一双幽鸟日和鸣。不须别借伦伶手，自有天然律吕声。\n"}
{"title": "山中月夜寄无锡长官", "industry": "唐代", "author": "皎然", "content": "\n湖上凉风早，双峰月色秋。遥知秣陵令，今夜在西楼。\n\n别叶萧萧下，含霜处处流。如何共清景，异县不同游。\n"}
{"title": "江城子·平沙浅草接天长", "industry": "宋代", "author": "李好古", "content": "\n平沙浅草接天长。路茫茫。几兴亡。昨夜波声。洗岸骨如霜。千古英雄成底事，徒感慨，谩悲凉。 少年有意伏中行。馘名王。扫沙场。击楫中流，曾记泪沾裳。欲上治安双阙远，空怅望，过维扬。\n"}
{"title": "曹丕引里语", "industry": "魏晋", "author": "佚名", "content": "\n家有敝帚，享之千金。\n"}
{"title": "望海潮", "industry": "元代", "author": "谭处端", "content": "\n全真大道，无为清净，重重障碍堪嗟。每叹自缘，招且不免，闲游云水他趖。无念谤诽邪。愿人人早悟，急景浮华。道祖西升，去尚犹避过流沙。归地肺复仙家。会云朋霞友，真乐无涯。虚堂宴赏，蟠桃烂熳，瑶卮共饮流霞。满坐戴琼花。得玄玄结正，一粒丹砂。此际功成，行满同泛渡云槎。\n"}
{"title": "鹧鸪天", "industry": "宋代", "author": "史达祖", "content": "\n睡袖无端几折香。有人丹脸可占霜。半窗月印梅犹瘦，一律瓶笙夜正长。\n\n情艳艳，酒狂狂。小屏谁与画鸳鸯。解衣恰恨敲金钏，惊起春风傍枕囊。\n"}
{"title": "处世若醉梦", "industry": "明代", "author": "于谦", "content": "\n处世若醉梦，忧乐付等閒。百事皆前定，对酒且自宽。仰天歌呜呜，清风吹我冠。浊醪满瓦缶，苜蓿堆春盘。无人劝我饮，自酌还自欢。醉眠白日晚，起看明月团。拔剑舞中庭，浩歌振林峦。丈夫意如此，不学腐儒酸。\n"}
{"title": "入邑", "industry": "宋代", "author": "王谌", "content": "\n野蔓侵沙径，山泉渡石梁。树头蚕葚熟，篱下雀梅香。人与春光老，閒随日影长。捻须吟不就，穷杀孟襄阳。\n"}
{"title": "钱唐雨中招申屠彦德", "industry": "元代", "author": "王艮", "content": "\n春云拂地雨淅淅，户外屦空生绿苔。朝天门外楼依水，好棹小舟乘兴来。\n"}
{"title": "读甘蔗生遣兴诗次韵而和之七十六首 其二十四", "industry": "明代", "author": "王夫之", "content": "\n反走无心怖季咸，还郴有客傲苏耽。排场队里供千笑，折脚铛前老一庵。五百僧唯推北秀，三秦人旧狎章邯。潇湘春水如天上，白鸟高飞我自惭。\n"}
{"title": "题扇绝句集录", "industry": "近代", "author": "张瑞玑", "content": "\n醉把枯毫写老枝，画成掷笔作遐思。和靖死后无高士，还说梅花不要诗。\n"}
{"title": "黄白菊", "industry": "宋代", "author": "史铸", "content": "\n金英铄铄擅秋芳，中有孤丛色夺霜。手把数枝重叠嗅，两般颜色一般香。\n"}
{"title": "读梁高士寒塘辞世诗次韵哭之二首 其二", "industry": "明代", "author": "陈恭尹", "content": "\n寂寞空斋闭竹门，寒塘西畔暗云屯。心从灰后仍馀热，水到穷时自得源。作传敢辞朋友责，遗经深幸子孙存。朱明丹火西樵月，照尔千秋处士魂。\n"}
{"title": "赴渭北宿石泉驿南望黄堆烽", "industry": "唐代", "author": "李益", "content": "\n边城已在虏城中，烽火南飞入汉宫。\n\n汉庭议事先黄老，麟阁何人定战功。\n"}
{"title": "和陶渊明饮酒诗", "industry": "宋代", "author": "滕岑", "content": "\n佳辰菊始华，白衣适尔至。开樽且复坐，径向丛边醉。陶死向千载，风流孰其次。达人岂在酒，寓意乃为贵。吾知元亮贤，嗜酒不嗜味。\n"}
{"title": "美斯侄谋同予归营沙贝祖居诗嘉其志", "industry": "明代", "author": "陈子升", "content": "\n尔念流离久，慨然思本源。能依先世泽，即见累朝恩。天籁空南郭，清风洒石门。纵令归未得，何敢忘斯言。\n"}
{"title": "赠李修源（一作送温飞卿赴方城）", "industry": "唐代", "author": "张祜", "content": "\n岳阳新尉晓衙参，却是傍人意未甘。\n\n昨夜与君思贾谊，长沙犹在洞庭南。\n"}
{"title": "闻官军南征解围有日喜而遂咏（二首）", "industry": "明代", "author": "杨基", "content": "\n官军闻说下扬州，梦里扶摇赋远游。天运未容人力胜，民心须顺物情求。遭逢丧乱生何补，见得升平死即休。沽取一壶花下酌，弟兄儿女笑相酬。\n"}
{"title": "龙山会（南丰登高）", "industry": "宋代", "author": "赵以夫", "content": "\n重整登高屐。君玉峰头，万里秋无极。远山青欲滴。新雁过、缥缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。\n\n风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。醉袖舞西风，任教笑、参差凫舄。但回首、东篱久负，有谁知得。\n"}
{"title": "客中除夕二首 其二", "industry": "明代", "author": "林光", "content": "\n甲子书穷丁巳年，无端身计过浮烟。思家心断屠苏酒，守岁宵连客子船。老句未工犹有债，衰颜欲换笑无缘。长风果协篙师愿，晚向沙汀插纸钱。\n"}
{"title": "为潍邑高旭东画梅", "industry": "清代", "author": "曹家达", "content": "\n拙巢画梅如转毂，一夕可了三百幅。研墨隆隆水漉漉，中夜呼茶恼顽仆。旭东先生信此言，直道南人不惮烦。谁知一幅三百日，尘埋素纸蒙奇冤。笔乾墨秃棘生指，但非素纸已可喜。君不见古来画师懒如牛，十日一石五日水。\n"}
{"title": "赋里人亭前三立石", "industry": "宋代", "author": "周南", "content": "\n昔人藏巧拙，收拾收亭云。雨溜漫天凿，年侵见石心。支撑非尔力，秉执俨如临。亦有浑浑气，唯嗟骨未任。\n"}
{"title": "金台别意", "industry": "明代", "author": "王越", "content": "\n黄金台上西风起，白雁叫霜天似水。风外埙篪吹别离，一声散入秋云里。璞玉浑金好弟兄，闽南奎璧两星明。阿兄大力抗嵩华，简拔人物司铨衡。弟居湖海享清福，万里来同姜被宿。赢得世间无事官，神仙不食朝廷禄。归思吟情搅肺肝，醉呼斗酒催征鞍。小窗后夜听春雨，唤醒紫荆花梦寒。\n"}
{"title": "秋日同罗抱日游雪门陈叙廷诸子登太平神步二塔兼怀前令倪葵明鼎建之功", "industry": "明代", "author": "黄士俊", "content": "\n两山飞塔峙层空，海色扶桑咫尺通。共道乾坤双柱在，兼随朋旧一樽同。平临已觉星辰近，揽胜能忘造化功。逸兴凭高秋正好，澹云天外度新鸿。\n"}
{"title": "山水歌", "industry": "明代", "author": "张元祯", "content": "\n我曾扶醉登吴城，纵目长啸清风生。庐山万叠杳如发，平湖浩荡涵苍冥。览之顿尔宽怀抱，觉得乾坤隘如灶。便将结草此栖迟，愒水玩山遂吾好。别来数载居京师，黄埃满目衣裳缁。回思昔游不可得，时时清梦来往之。苦炎正尔楼前坐，忽君持此来相过。披图恍惚惊心魂，好是良工为予作。江流无穷山见影，绝似当时玩时景。是耶非耶子细观，精神飒爽炎威屏。嗟余山水癖难移，奈兹簪组为吾羁。他时公家事一了，便当烂熳寻前时。匡庐山下鄱湖口，买断溪山数千亩。芒鞋竹杖任逍遥，富贵功名付无有。\n"}
{"title": "颂古", "industry": "宋代", "author": "释道颜", "content": "\n杨岐老人琐口诀，万里长城一条铁。斫牌禅客如到来，不动金槌脑门裂。\n"}
{"title": "谷园二月梅集", "industry": "明代", "author": "李梦阳", "content": "\n江南海花苦繁剧，江北有梅花不肥。春枝巳矜雪后媚，玉蕊即妨风处稀。金尊绮席不时赏，快马轻车堪夜归。遥忆暗香月色动，莫令遽掩东园扉。\n"}
{"title": "郴江百咏 其三十四 黄相山", "industry": "宋代", "author": "阮阅", "content": "\n东带连山接五羊，西分郴水下三湘。路人到此休南去，岭外千峰尽瘴乡。\n"}
{"title": "寄和刘海峰三丈游伊阙之作", "industry": "清代", "author": "姚鼐", "content": "\n闻去梁园超广武，西登阙塞眺黄河。伊阳风雨从中出，洛下山川向北多。白发上宾聊自许，青春归兴复如何。且从浩荡诗怀剧，莫念沈沦壮岁过。\n"}
{"title": "咏篱仙馆别集后卷一，集李商隐诗句 全圆券", "industry": "近代", "author": "许宝蘅", "content": "\n云罗满眼泪潜然，一片琼英价动天。独坐遗芳成故事，横行阔视倚公怜。蓬山此去无多路，楮叶成来不值钱。莫为无人欺一物，可能留命待桑田。\n"}
{"title": "为吴玉甫侍御题芙蓉图", "industry": "明代", "author": "张宁", "content": "\n志士怀寂寥，佳人念迟暮。本与秋风期，不悟春已去。嫣然如有情，暄妍发寒素。红摇碧潭水，绿掩黄叶树。垂垂翠帐烟，冉冉锦城路。试问涉江人，相思在何处。\n"}
{"title": "临寂偈", "industry": "宋代", "author": "尼法海", "content": "\n霜天云结，山月冷涵辉。夜接故乡信，晓行人不知。\n"}
{"title": "人日次韵高寒贺杨公启宇华诞", "industry": "当代", "author": "姜军", "content": "\n城南鄢郢得存身，何处神州可避秦。天下于公原敝屣，蜀中有老自真人。当关虎豹常磨齿，决海虬龙偶动鳞。还我岷峨春夜净，浩然涤荡涌冰轮。\n"}
{"title": "寄丁元父 其一", "industry": "明代", "author": "胡应麟", "content": "\n艳识千秋帅，惊看万里侯。风声雄海岱，意气重山丘。报国筹先运，开疆笔暂投。援桴推后劲，仗钺睹先忧。雨雪霏行旆，冰霜绽赐裘。列营屯虎豹，增灶宿貔貅。谕檄流关外，飞书遍陇头。渔阳尘骤息，辽水淖全收。月满刘琨塞，天清庾亮楼。胡床无限兴，能似昔时不。\n"}
{"title": "游江汉石紫薇山馆", "industry": "明代", "author": "顾宸", "content": "\n去家才咫尺，山径自君开。筑室奇峰外，寻泉古麓隈。兴高松鹤下，坐久洞云来。我亦登临者，培风直上台。\n"}
{"title": "句", "industry": "宋代", "author": "田锡", "content": "\n郭璞书台古钓湾。\n"}
{"title": "中秋三忆 其三 时用", "industry": "明代", "author": "李东阳", "content": "\n美酒登楼夜，芳秋折桂年。馨香花自发，藻镜月虚圆。出处贤人义，阴晴造化权。世间无李白，谁与问青天。\n"}
{"title": "对酒", "industry": "清代", "author": "觉罗桂芳", "content": "\n对酒不能饮，尊前唤奈何。眼中英物少，青史故人多。肝胆向谁沥，江河有逝波。身留一剑在，中夜手摩挲。\n"}
{"title": "读史杂述 其十三", "industry": "明代", "author": "魏学洢", "content": "\n后庭歌玉树，为乐殊未央。金貂杂蛾眉，擘笺飞琼觞。天子好风流，六宫游冶场。欢娱不终日，隋兵来醉乡。千年燕支井，破月照荒凉。\n"}
{"title": "夜读隐书有感", "industry": "宋代", "author": "陆游", "content": "\n平生志慕白云乡，俯仰人间每自伤。倦鹤摧颓宁望料，寒龟蹙缩且支床。力探鸿宝寻奇诀，剩采青精试秘方。常鄙臞仙老山泽，要令仰首看飞翔。\n"}
{"title": "再用花字韵示止老二首 其一", "industry": "宋代", "author": "赵鼎", "content": "\n灵龙夜吠千年木，丹鼎光腾九转砂。鹤驭云軿竟何许，岩前老尽碧桃花。\n"}
{"title": "台城路", "industry": "宋代", "author": "张炎", "content": "\n已十八年矣。因赋此词。\n\n十年前事翻疑梦，重逢可怜俱老。水国春空，山城岁晚，无语相看一笑。荷衣换了。任京洛尘沙，冷凝风帽。见说吟情，近来不到谢池草。\n\n欢游曾步翠窈。乱红迷紫曲，芳意今少。舞扇招香，歌桡唤玉，犹忆钱塘苏小。无端暗恼。又几度留连，燕昏莺晓。回首妆楼，甚时重去好。\n"}
{"title": "送赵枢寺丞宰虔化县", "industry": "宋代", "author": "陶弼", "content": "\n路入虔云去，如何轻解携。人烟五岭北，星斗大江西。暖雪梅花树，晴雷赣石溪。青衫欲无泪，不奈鹧鸪啼。\n"}
{"title": "梅仙峰", "industry": "宋代", "author": "陈元晋", "content": "\n文陛无阶寄履声，骖鸾有路学仙灵。长安宫殿今何处，祗有梅峰万古青。\n"}
{"title": "凤衔杯•寔父和我雨花台韵，寄词见招，却报", "industry": "清代", "author": "陈匪石", "content": "\n看花雾里重开眼。抛断了、压衣金线。一卧沧江，谁道相逢晚。依旧是，庐山面。草堂深，市尘远。寒漏转。晓筹添算。待展琼枝，玉蕊春心瓣。净洗烟云幻。\n"}
{"title": "和子由四首 送李供备席上和李诗", "industry": "宋代", "author": "苏轼", "content": "\n家声赫奕盖并凉，也解微吟锦瑟傍。擘水取鱼湖起浪，引杯看剑坐生光。风流别后人人忆，才器归来种种长。不用更贪穷事业，风骚分付与沉湘。\n"}
{"title": "次游山韵", "industry": "明代", "author": "张弼", "content": "\n草玄亭下老杨雄，此日登高兴不穷。渺渺帆樯孤鸟外，离离城郭淡烟中。六朝人物嗟何在，二陆文章亦是空。独有断碑传姓氏，剜苔漫读两三通。\n"}
{"title": "大雪三绝句", "industry": "宋代", "author": "苏辙", "content": "\n玄冥留雪付勾芒，桃李虽忧麦未伤。膏泽较迟三十日，问天此意亦茫茫。\n"}
{"title": "赞十四首 其八 怀祖妃张氏", "industry": "明代", "author": "朱诚泳", "content": "\n天挺幽姿，配我怀祖。九死不移，终身一姥。烈日严霜，中流砥柱。寿考令德，名垂千古。\n"}
{"title": "谢郭希吕送石洞酒", "industry": "宋代", "author": "陆游", "content": "\n从事今朝真到齐，春和盎盎却秋凄。色如夷甫玉麈尾，价敌茂陵金褭蹄。瑞露颇疑名太过，橐泉犹恨韵差低。山园雪後梅花动，一榼常须手自携。\n"}
{"title": "西上经灵宝观（观即尹真人旧宅）", "industry": "唐代", "author": "孟郊", "content": "\n道士无白发，语音灵泉清。青松多寿色，白石恒夜明。\n\n放步霁霞起，振衣华风生。真文秘中顶，宝气浮四楹。\n\n一片古关路，万里今人行。上仙不可见，驱策徒西征。\n"}
{"title": "常润道中，有怀钱塘，寄述古五首 其五", "industry": "宋代", "author": "苏轼", "content": "\n惠泉山下土如濡，阳羡溪头米胜珠。卖剑买牛吾欲老，杀鸡为黍子来无。地偏不信容高盖，俗俭真堪著腐儒。莫怪江南苦留滞，经营身计一生迂。\n"}
{"title": "又登碧云亭感怀三十首 其三十", "industry": "宋代", "author": "吴芾", "content": "\n晚上危亭喜有秋，民安物阜本无忧。铃斋坐啸虽多暇，争似归田得自由。\n"}
{"title": "利州漕宇八景 其四 柏轩", "industry": "宋代", "author": "冯山", "content": "\n昔时柏未栽，榜杏为轩名。柏今已可爱，题柏轩始清。贤者安厥居，中怀渺无营。日来对柏坐，心适眼自明。草经谢今说，寄意遗俗声。落落守岁寒，常恐为柏轻。\n"}
{"title": "五松山送殷淑", "industry": "唐代", "author": "李白", "content": "\n秀色发江左，风流奈若何？仲文了不还，独立扬清波。载酒五松山，颓然白云歌。中天度落月，万里遥相过。抚酒惜此月，流光畏蹉跎。明日别离去，连峰郁嵯峨。\n"}
{"title": "感事吟", "industry": "宋代", "author": "邵雍", "content": "\n为善大宜量力分，知机都在近人情。人情尽后疑难入，力分量时事自平。理顺面前皆道路，义乖门外是榛刑。何人肯认此言语，此语分明人不听。\n"}
{"title": "哭崔常侍晦叔", "industry": "唐代", "author": "白居易", "content": "\n顽贱一拳石，精珍百炼金。名价既相远，交分何其深。\n\n中诚一以合，外物不能侵。逶迤二十年，与世同浮沈。\n\n晚有退闲约，白首归云林。垂老忽相失，悲哉口语心。\n\n春日嵩高阳，秋夜清洛阴。丘园共谁卜，山水共谁寻。\n\n风月共谁赏，诗篇共谁吟。花开共谁看，酒熟共谁斟。\n\n惠死庄杜口，钟殁师废琴。道理使之然，从古非独今。\n\n吾道自此孤，我情安可任。唯将病眼泪，一洒秋风襟。\n"}
{"title": "题方干诗", "industry": "唐代", "author": "罗隐", "content": "\n中间李建州，夏汭偶同游。顾我论佳句，推君最上流。\n\n九霄无鹤板，双鬓老渔舟。世难方如此，何当浣旅愁。\n"}
{"title": "颂证道歌·证道歌", "industry": "宋代", "author": "释印肃", "content": "\n狮子儿，众随后，何异趁麞诸猎狗。挂角羚羊何处寻，莫教回首连天吼。\n"}
{"title": "李卿琵琶引", "industry": "元代", "author": "杨维桢", "content": "\n李卿李卿乐中仙，玉京侍宴三十年。自言弦声绝人世，乐谱亲向钧天传。今年东游到吴下，三尺檀龙为予把。胸中自有天际意，眼中独恨知音寡。一声如裂帛，再拨清冰拆。蛮娃作歌语突兀，李卿之音更明白。玉连琐，《郁轮流袍》，吕家池榭弹清宵。花前快倒长生瓢，坐看青天移斗杓。铁笛道人酒未醺，烦君展铁拔，再轧鹍鸡筋。我闻仁庙十年春，驾前乐师张老淳。赐筝岳柱金龙龈，仪凤少卿三品恩。张后复有李，国工须致身。酒酣奉砚呼南春，为卿作歌惊鬼神。\n"}
{"title": "神泉为大参将钟君题四首 其二", "industry": "明代", "author": "林光", "content": "\n泥沙埋自昔，嘉号得今传。未试真风韵，那知启自天。\n"}
{"title": "赤婴母 其二", "industry": "明代", "author": "邝露", "content": "\n曾从文皇羽猎雄，凌歊袁谢擅江东。花边解语驰清禁，檐外钩香纫绮丛。乐府厌闻歌赤凤，衮衣何必尚华虫。彩豪自映輶轩笔，尽载方言入汉宫。\n"}
{"title": "与谢子期閒步至北山庄作", "industry": "明代", "author": "程敏政", "content": "\n与客寻源过石梁，水车遥认北山庄。鸥边一阵东风起，吹落桐花满涧香。\n"}
{"title": "怀罗浮四首别王用仪 其一", "industry": "明代", "author": "黄佐", "content": "\n旅食燕台两变星，图南长拟蹑鹏翎。无端夜雨惊心事，梦断罗浮未了青。\n"}
{"title": "雁", "industry": "明代", "author": "朱之蕃", "content": "\n郊原旷望入秋深，序列南翔见候禽。堕影高空随落木，蜚声午夜杂寒砧。湘江霜月连玄塞，北海音书到上林。矰缴未须劳弋慕，平沙远水寄閒心。\n"}
{"title": "赠郑少府之任", "industry": "明代", "author": "马世奇", "content": "\n宦薄无妨吏隐尊，清风一拂百年存。流移满目谁堪绘，念尔监门旧子孙。\n"}
{"title": "登江阁远怀徐记室与杜进士同赋", "industry": "明代", "author": "高启", "content": "\n凭阑两客怨斜曛，此日同吟只欠君。江阁虽高犹不见，几重山水几重云。\n"}
{"title": "滇南速写四首选三 其一 瘿民", "industry": "近代", "author": "潘受", "content": "\n瘿颈动成群，褴褛杂鹿豕。谁其为之所，哀哉亦人子。\n"}
{"title": "舟行杂诗", "industry": "清代", "author": "吴象弼", "content": "\n风便喜鸣榔，客心殊渺茫。天随波远近，人与水低昂。极浦回鱼觜，寒镫没蟹庄。鞋山相望处，终日对彭郎。\n"}
{"title": "对菊", "industry": "宋代", "author": "黄庚", "content": "\n菊似灵均带楚愁，餐英人去思悠悠。西风篱落甘清苦，不爱春光只爱秋。\n"}
{"title": "鹧鸪天·叶凝秋以此调见寄次韵和之", "industry": "当代", "author": "谷海鹰", "content": "\n谁寄天涯一叶秋。霜风起处久凝眸。浮云已倦尘中影，冷月还供梦外愁。红袖怨，少年游。几番回首散烟楼。流波应笑隋堤柳，凋尽离丝未肯休。\n"}
{"title": "頔上人持莹萝月五诗见示因走笔和韵聊禦睡魔 其四", "industry": "宋代", "author": "郑清之", "content": "\n三更日出行千里，百尺竿危到几回。遮莫分身兜率去，听从路滑石头来。\n"}
{"title": "发永济驿", "industry": "明代", "author": "储巏", "content": "\n暮宿山下城，朝上山下驿。山高云雾深，饭久初见日。岂不畏驰驱，欲憩仍复出。悄悄闵农心，落落用世术。川涂漭无际，税驾何时必。赖此宽旅忧，千里青未毕。\n"}
{"title": "尚善喜雨用元夕韵", "industry": "宋代", "author": "李洪", "content": "\n软红尘土没东华，未若为农乐叵涯。耕陇一犁欣已足，生春六夜喜非赊。顿回茧馆柔桑绿，渐落峒山细麦花。惟觉空阶听更爽，斋居无睡转河车。\n"}
{"title": "小游仙 其十四", "industry": "元代", "author": "杨维桢", "content": "\n曾与毛刘共学丹，丹成犹未了情缘。玉皇敕赐西湖水，长作西湖月水仙。\n"}
{"title": "七哀诗", "industry": "魏晋", "author": "曹植", "content": "\n明月照高楼，流光正徘徊。上有愁思妇，悲叹有余哀。借问叹者谁？言是宕子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依？\n"}
{"title": "谒舜祠四首 其三", "industry": "明代", "author": "邓云霄", "content": "\n万里辞黄屋，千秋寄碧岑。莫嫌山庙冷，方称土阶心。木石时为偶，英皇恨转深。微闻松竹里，恍惚凤仪音。\n"}
{"title": "次韵王用常下第写怀", "industry": "明代", "author": "顾清", "content": "\n漫说龙蟠与蠖伸，亨衢何遽不为迍。才如贾谊宁终斥，美若陈平岂惯贫。岐路只于忙里错，头颅须识本来真。眼前掬水翻荷地，一笑相看剩几人。\n"}
{"title": "和顾东桥要游戏龙院暮归韵", "industry": "明代", "author": "夏鍭", "content": "\n江风吹节及新凉，朱草青林引路长。今日府君情散朗，旧时山客鬓浪苍。淹留罗户频香篆，欬唾霞门几绣裳。灯火相将归事晚，睡凫惊起绕鱼梁。\n"}
{"title": "渔家傲 歌圭塘四时四首", "industry": "元代", "author": "许有壬", "content": "\n冰尽泉香云缥缈。韶华隐隐浮林杪。酒在葫芦鱼在沼。清昼悄。好音时复来黄鸟。管领风光心未老。衰颜却怕清波照。有酒可斟鱼可钓。能事了。东风一曲渔家傲。\n"}
{"title": "明月照积雪 其二", "industry": "明代", "author": "李孙宸", "content": "\n阶前纷六出，岂落广寒花。自照金茎色，平连玉塞沙。近梅神共媚，浮练影俱斜。欲拟阳春曲，霓裳未可誇。\n"}
{"title": "落花", "industry": "当代", "author": "程滨", "content": "\n多情误逐车，一片春狼籍。以手罥飞花，花飞穿指隙。\n"}
{"title": "赋王氏瓶中水仙 其一", "industry": "明代", "author": "文徵明", "content": "\n罗带无风翠自流，晚寒微亸玉搔头。九疑不见苍梧远，怜取湘江一片愁。\n"}
{"title": "赤鉴客馆以清陂名堂赋诗", "industry": "宋代", "author": "许景衡", "content": "\n古渡谁教名赤鉴，新堂自是面清陂。何人好事能题榜，今我居先为赋诗。风静波平人散后，云收天阔月明时。可怜此个无穷意，多少渔翁醉不知。\n"}
{"title": "黎立臣救溺纪事二首 其一", "industry": "明代", "author": "陈恭尹", "content": "\n腊月寒风塞峡门，山僧为我说迷津。谁知白浪孤舟里，苦海回头尚有人。\n"}
{"title": "舟中雨夜", "industry": "唐代", "author": "白居易", "content": "\n江云闇悠悠，江风冷修修。夜雨滴船背，风浪打船头。船中有病客，左降向江州。\n"}
{"title": "岘山", "industry": "宋代", "author": "孙抗", "content": "\n天下名山数南国，岘首首推襄汉域。前年假节使湖外，道出铜鞮一攀陟。檀溪西下烟雨繁，梦泽南回云雾织。绝壁颓岩画障开，阳林杂蘤天光逼。飘然不减京台乐，城阙弦歌野耕植。借问人心谁见思，云来远庇羊公德。乃知仁爱与山俱，奚用沈碑衒金刻。追询耆旧访祠宇，迟拜丹青纪聪直。佛蓝神馆郁相望，独此寂寥遗肸饰。栾公燕国戚藩佐，朱邑桐乡啬夫职。居民立社中诏嘉，抚旧劝来区淑慝。指期还台首章奏，立使閟宫膋血食。半途得郡旋治中，回睇凤林空太息。仙郎作镇未朞月，起废补亡罄心力。凡予所欲尘黈聪，文符一一条其极。庚桑畏垒既禋荐，鲁国灵光亦颠踣。由晋至今更几秋，隼画干旟熊伏轼。但矜□□□形胜，谁祀贤人思物色。公当□□乃□□，只□徊翔预伦□。汉波平远山巍然，共仰羊王誉充□。\n"}
{"title": "登戎州江楼闲望", "industry": "唐代", "author": "幸夤逊", "content": "\n满目江山四望幽，白云高卷嶂烟收。日回禽影穿疏木，风递猿声入小楼。远岫似屏横碧落，断帆如叶截中流。\n"}
{"title": "挽方孺人一首", "industry": "宋代", "author": "刘克庄", "content": "\n壸范经亲授，笄年咏好逑。谓迎荷橐返，岂料蕣华休。断雁元方恨，离鸾小宋愁。邻翁惫无力，不及送原头。\n"}
{"title": "拜疏 其二", "industry": "明代", "author": "陈邦彦", "content": "\n晓漏初停雪满林，江皋重趼帝城深。交衢扫屑馀齐卤，檐溜凝澌列汉簪。寒土独多寒冱色，远臣差有远犹心。银台赖已通微悃，徙倚蘧庐又越吟。\n"}
{"title": "报国寺看花", "industry": "清代", "author": "慕昌溎", "content": "\n逍遥古寺中，斜日上林顶。禅院静无声，微风弄花影。雨过野禽寂，一树碧桃冷。徘徊幽径侧，爱此芳春景。碧草满山亭，钟歇日正永。客去晚风凉，松上鹤初醒。\n"}
{"title": "二十七日登长干塔", "industry": "宋代", "author": "黄履", "content": "\n龙盘虎踞争岧峣，长干窣堵当中标。几年遐想入清梦，秋杪登攀英气飘。因思此塔屡成坏，相传起自阿育朝。宿缘土面获今报，八万四千成一朝。列在中华十有九，惟兹末后名方昭。自从五凤例遭毁，下逮咸和才可条。牛停金像既希有，水泛铜趺如默要。太元末年刘慧达，四顾异气山之椒。三函中出三舍利，圆正光洁如琼瑶。数层宝势仅增立，梁诏方且铺根苗。陈亡火烈复堙坠，兴废岂亦随所招。伟哉天命集真主，汤霓武旆澄氛妖。六幽葵藿向尧日，千仞凤凰仪舜韶。太宗继志符节合，章圣游文金石调。诗书仁义溢庠序，佛老馀教通逍遥。祥符庚戌感光瑞，累岁九成淩紫霄。迄今八十有二载，香火瞻奉倾齯髫。群公偕我蹑危级，放身物外情何超。心闲不逐去帆动，量廓那知空界辽。奇峰万点逼冬瘦，江水九道来迢迢。共欣华旦此缘胜，大千永峙为津桥。兴馀更就竹閒饮，妙音盈耳成长谣。\n"}
{"title": "济颠书记赞", "industry": "宋代", "author": "释普岩", "content": "\n毁不得，赞不得，天台出得个般僧，一似青天轰霹雳。走京城，无处觅。业识忙忙，风流则剧。末后筋斗背翻，煅出水连天碧。稽首济颠，不识不识。狭路相逢捻鼻头，也是普州人送人送贼。\n"}
{"title": "豫挽王处士", "industry": "明代", "author": "韩日缵", "content": "\n钧天梦破世缘轻，永息庵题身计成。久向丹丘探要诀，懒从欲界恋浮荣。谁能却老兼怡老，君实尊生更达生。一任玉棺来早晚，陶公先听挽歌声。\n"}
{"title": "蒲类海三首 其一", "industry": "清代", "author": "李銮宣", "content": "\n雪岭三峰矗，天光一镜涵。日高澄海市，波净豁云岚。鹳鹤盘空起，鱼龙得气酣。尾闾何处泄，不必注东南。\n"}
{"title": "乘大风发巴陵", "industry": "宋代", "author": "陆游", "content": "\n雪溅浪方作，翠台山欲浮。奇哉万顷湖，著我十丈舟。三老请避风，叱去非汝忧。神物识忠信，壮士憎滞留。击鼓催挂帆，挥手别岳州。仰视群鹄翔，下闯百怪囚。衡湘清绝地，恨不从此游。聊须百斛酒，往醉庾公楼。\n"}
{"title": "黄公涧", "industry": "明代", "author": "王立道", "content": "\n积雨千峰润，飞流百道悬。穿林惊宿鸟，激石乱鸣蝉。□□□□□，□□□□□。□□□楚相，陵谷自依然。\n"}
{"title": "寄一贯通", "industry": "宋代", "author": "释行海", "content": "\n别君容易见君难，三载无书去问安。身在异乡春又老，梦回孤馆雨生寒。江山有待人皆往，桃李无言客自看。东望沃洲何处是，暮云重叠锁峰峦。\n"}
{"title": "朝玉阶", "industry": "宋代", "author": "杜安世", "content": "\n帘卷春寒小雨天。牡丹花落尽，悄庭轩。高空双燕无翩翩。无风轻絮坠，暗苔钱。\n\n拟将幽怨写香笺。中心多少事，语难传。思量真个恶因缘。那堪长梦见，在伊边。\n"}
{"title": "嘉禾百咏 其五十九 月波楼", "industry": "宋代", "author": "张尧同", "content": "\n天阔冰壶净，溪平玉鉴寒。卷帘看晚色，鸥鸟并阑干。\n"}
{"title": "偈颂一百五十首", "industry": "宋代", "author": "释心月", "content": "\n知之而行，见之而止，对面白云千万里。言中定旨，语外明宗，一重一重复一重。斯门寂寂无关锁，清坐不知谁与同。\n"}
{"title": "秋夜醉起言志七首 其六", "industry": "明代", "author": "黄省曾", "content": "\n乾坤虽无穷，皆非我岁月。寓形疾流电，欻然云中灭。园绮没商山，至今空芝蕨。谁能留朱颜，不随秋兰歇。素笔生悲歌，歌罢绿酒歇。\n"}
{"title": "哭蔡启运社长", "industry": "清代", "author": "赖绍尧", "content": "\n诗星一夜坠光芒，湖海同声哭蔡襄。文彩风流今未已，飞扬跋扈我犹狂。敢凭后死雄坛坫，欲起先生质瓣香。穗帐不亲坟草宿，招魂谁为觅巫阳。\n"}
{"title": "奉送达之秘郎还豫章亲庭", "industry": "宋代", "author": "赵蕃", "content": "\n吾友不藏善，相逢过所闻。政兹欣再见，忽尔叹离群。举子名场事，躬行对处勋。相期在白首，勿漫蹑青云。\n"}
{"title": "九日山居", "industry": "明代", "author": "袁昌祚", "content": "\n万事惊心两鬓非，先秋人与雁南归。閒看草际锄黄独，静倚松阴住翠微。身老玉关愁击柝，时危金殿望垂衣。更堪潦倒逢佳节，樽酒篱花赏暂违。\n"}
{"title": "孝扬成父约须晴见过二首", "industry": "宋代", "author": "赵蕃", "content": "\n积雨能凉故自佳，候当秋早欲收畲。频宵佳月连朝雾，雾破山空日已斜。\n"}
{"title": "即事", "industry": "宋代", "author": "文天祥", "content": "\n痛哭辞京阙，微行访海门。久无鸡可听，新有虱堪扪。白发应多长，苍头少有存。但令身未死，随力报乾坤。\n"}
{"title": "王伯潜水东寺院斋居", "industry": "清代", "author": "陈展云", "content": "\n一水划山入，万树围如屏。树杪露佛屋，倒影临波清。栖霞山畔草，直到门前青。不信岩花发，六月犹啼莺。山深无夏春，日夕凉风生。野花烟外飘，随风落檐楹。闲鸟学书声，遥答流泉鸣。天香何处来，寻之了无形。时有樵夫至，带雨叩柴荆。坐久客亦返，携得秋光行。\n"}
{"title": "赵彦挽词", "industry": "宋代", "author": "林季仲", "content": "\n铁面声名满九州，尔来孙子亦风流。怡云自比陶弘景，下泽谁如马少游。醉袖舞低千嶂月，钩纶翻动五湖秋。可怜旧日飞觞处，波影空摇百尺楼。\n"}
{"title": "次韵悦兑元见寄二首 其二", "industry": "明代", "author": "朱右", "content": "\n于越山中谢傅家，旧时池馆似东嘉。继公幽隐经行处，檐卜新开一树花。\n"}
{"title": "天井关", "industry": "明代", "author": "谢肃", "content": "\n昨发太行驿，今登天井关。关上一何异，宛若城郭环。晋河缭其下，羊肠上回盘。松柏被厓谷，迅飙凄以寒。敛衽东北顾，千里接冈峦。云霞屡变灭，可以纵遐观。壮哉河北脊，元气结厚坤。都邑多附丽，熙熙生齿繁。宣尼此迂辙，宫墙尚言言。汉帝犹巡幸，云中旌帜翻。如何曹孟德，乃有摧轮欢。脩坂虽诘曲，徐行岂云艰。日暮山气肃，好衣良苦单。努力驱车去，眄彼龙门山。\n"}
{"title": "送杨太祝", "industry": "宋代", "author": "司马光", "content": "\n三吴佳县首，民物旧熙熙。专用清谈治，非如俗吏为。林疏丹橘迥，稻熟白芒攲。宜使民无忘，严修太伯祠。\n"}
{"title": "刘校理属疾", "industry": "宋代", "author": "刘筠", "content": "\n抚枕凄然掩北轩，汉庭谁问马文园。风簷鸱啸厨烟绝，月树乌惊药杵喧。戏习五禽成妙术，学亏一篑阻微言。不因九奏清尘耳，天露应迷简子魂。\n"}
{"title": "楼雨", "industry": "清代", "author": "杜濬", "content": "\n晓雨天沾草，萧萧牧马群。鼓鼙喧绝檄，部落拥将军。仆病炊无木，悭僧屐不分。儿童生故晚，正诵美新文。\n"}
{"title": "长人诗", "industry": "宋代", "author": "胡仲弓", "content": "\n初长难掩膝，绝似汉金人。楼志幻全体。天丁现后身。眼高倾四海，力大引千钧。手挽银河水，来涓衣上尘。\n"}
{"title": "兰塘词", "industry": "唐代", "author": "温庭筠", "content": "\n塘水汪汪凫唼喋，忆上江南木兰楫。绣颈金须荡倒光，\n\n团团皱绿鸡头叶。露凝荷卷珠净圆，紫菱刺短浮根缠。\n\n小姑归晚红妆浅，镜里芙蓉照水鲜。东沟潏潏劳回首，\n\n欲寄一杯琼液酒。知道无郎却有情，长教月照相思柳。\n"}
{"title": "酬昼师西湖春望", "industry": "宋代", "author": "林逋", "content": "\n笛声风暖野梅香，湖上凭阑日渐长。一样楼台围佛寺，十分烟雨簇渔乡。鸥横残葑多成阵，柳映危桥未着行。终约吾师指芳草，静吟闲步岸华阳。\n"}
{"title": "梨花三首 其三", "industry": "近代", "author": "连横", "content": "\n一杯新酿醉江滨，日日看花意更亲。亭角晓风寻旧梦，楼头夜雨记前因。霓裳倦舞怜妃子，香粉轻施斗美人。为语东皇勤惜护，莫教叶底度残春。\n"}
{"title": "食蛤蜊米脯羹", "industry": "宋代", "author": "杨万里", "content": "\n倾来百颗恰盈奁，剥作杯羹未属厌。莫遣下盐伤正味，不曾著蜜若为甜。雪揩玉质全身莹，金缘冰钿半缕纤。更浙香粳轻糁却，发挥风韵十分添。\n"}
{"title": "送万谔昌秀才", "industry": "宋代", "author": "梅尧臣", "content": "\n志士不恋家，安能坐{左口右父}咀。儒冠难徒行，马骨瘦可数。後仆隔山陂，前林遇风雨。寒村夜宿时，寂默谁对语。\n"}
{"title": "咏菊影代王从庵作", "industry": "清代", "author": "金朝觐", "content": "\n好是风流处士家，篱边晚课亦生涯。丛青错落摇书幌，浓绿纷披点绛纱。几度灯挑思起草，乍惊眼老欲无花。重阳莫漫愁风雨，明月中天半璧斜。\n"}
{"title": "自春来数梦至阆中苍溪驿五月十四日又梦作两", "industry": "宋代", "author": "陆游", "content": "\n亭皋败叶先秋霣，城上惊鸟半夜啼。自笑远游心未已，年来频梦到苍溪。\n"}
{"title": "饮酒 其一", "industry": "明代", "author": "顾清", "content": "\n尘区三十载，川陆几洄沿。归来长林下，缅想独依然。形迹虽从化，中怀庶未迁。亲交不我弃，尊俎日流连。一醉靡吝情，漫歌遂成篇。白日高临照，苍穹俨回旋。往哉谅匪易，行矣兹乾乾。\n"}
{"title": "嘲欲借予杂稿者 其二", "industry": "宋代", "author": "薛季宣", "content": "\n郎君到底亦何知，夺卷书生真数奇。恶语故应多艾气，残藤无用写来诗。\n"}
{"title": "寄洪复翁", "industry": "宋代", "author": "方一夔", "content": "\n月色横窗涌烂银，空房独卧悄无邻。五更记梦浑无数，半是还家半故人。\n"}
{"title": "小有王君别西域总真", "industry": "唐代", "author": "李翔", "content": "\n从事明真入洞台，便祛秋骨致仙材。绛宫玄圃皆寻遍，龟岫龙洲尽到来。闻启玉皇过九奏，教诏金液语千回。谓言得道轻离别，重感师恩泣更哀。\n"}
{"title": "古香慢 明日立秋，徘徊园树下，倚梦窗自度曲，即和其韵", "industry": "清代", "author": "汪东", "content": "\n甃阶缀藓，波镜涵空，来讯幽圃。露湿莲房，粉泣似伤迟暮。追念昔同游，暗怊怅、光阴迅羽。感丝萦、寸藕万缕，味同茹蓼辛苦。恣眺远、烟霏深处。城号芙蓉，知更谁主。半幅鲛绡，泪血旧盟空误。老病觉新秋，怕重见、黄花满路。过今宵，判禁受、冷风澹雨。\n"}
{"title": "今春苦雨初有春半曾无十日晴之句去立夏无几", "industry": "宋代", "author": "方回", "content": "\n小楼欲不怕泥行，春半曾无十日晴。老眼看花如隔雾，只消卧听卖花声。\n"}
{"title": "松江送处州奚使君", "industry": "唐代", "author": "刘禹锡", "content": "\n吴越古今路，沧波朝夕流。从来别离地，能使管弦愁。\n\n江草带烟暮，海云含雨秋。知君五陵客，不乐石门游。\n"}
{"title": "水龙吟·花骢柳外频嘶", "industry": "宋代", "author": "陈德武", "content": "\n花骢柳外频嘶，使君底事拼人去。圮桥风月，睢陵桃李，几回良遇。我待君来，他催君去，谁留君住。想尊空北海，诗成东阁，这都是、欢娱处。宝月才圆又缺，况人生、会难离易。驭风无计，缩地无术，问天无语。枯海为炉，赭山为炭，尽烧愁绪。把一心天地，一家南北，此身堪寄。\n"}
{"title": "怀胡绣衣以道", "industry": "明代", "author": "童轩", "content": "\n气节摩霄汉，文光射斗杓。礼闱高擢桂，宪府早乘轺。晓日听鸣凤，秋空见落雕。君才有如此，不负圣明朝。\n"}
{"title": "送滑州张明府二首 其二", "industry": "明代", "author": "林大春", "content": "\n今朝相送五云间，春树犹含冰雪颜。明日相思定何处，满天风雨过秋山。\n"}
{"title": "【双调】落梅风　雪中十事　贫儿翳桑", "industry": "元代", "author": "陈德和", "content": "\n茶烟细，酒力微，都不索比评风味。翳桑儿悄声私自提：省可里腊前呈瑞！　谢女比絮　　骚人谢，女论吟，雪飘时絮飞还恁？七言句儿夸到今，偏梨花比他争甚？　袁安高卧　　身贫暴，志趣高，羡袁安那时清操。纵如今闭门僵睡著，道是尽教他忍寒干傲。　陶谷烹茶　　龙团细，蟹眼肥，竹炉红小窗清致。试烹来是觉风韵美，比羊羔较争些滋味！　浩然骑驴　　穷东野，忒好奇，冻得来战钦钦地。待吟诗满前都是题，偏则么灞桥驴背。　李击鹅　　翻银汉，战玉龙，遍乾坤似粉妆胡洞。击鹅群乱军成了大功，全不道蓝关路马蹄难动。　孙康映雪　　无灯蜡，雪正积，想孙康向学勤力。映清光展书读较毕，待天明困来恰睡。　游杨侍立　　立来倦，睡未足，觑门前雪深迷路。师父觉来迟半步，忍不得也索回去。　泛剡王猷　　乘雪夜，访故人，剡溪冰短篷难进。冻归来怕人胡议论，强支吾道“兴来还尽。”　寒江钓叟　　寒江暮，独钓归，玉蓑披满身祥瑞。他道纵如图画里，则不如销金帐暖烘烘地。\n"}
{"title": "马上吟", "industry": "宋代", "author": "汤莘叟", "content": "\n宿雨洗山新绿嫩，晓风吹杏浅红乾。沙头路暖日欲上，行客扬鞭不觉难。\n"}
{"title": "僻居谢何明府见访", "industry": "唐代", "author": "伍乔", "content": "\n公退琴堂动逸怀，闲披烟霭访微才。马嘶穷巷蛙声息，\n\n辙到衡门草色开。风引柳花当坐起，日将林影入庭来。\n\n满斋尘土一床藓，多谢从容水饭回。\n"}
{"title": "送余刺史宝冈秩满入觐即次留别元韵 其六", "industry": "清代", "author": "觉罗四明", "content": "\n予虽筮仕久，治术未全谙。惟君早练达，馀绪更深湛。剖陈壮词色，倾听似饴甘。月白风清夜，咨诹至再三。自此易分手，擿埴每怀惭。\n"}
{"title": "行子", "industry": "明代", "author": "边贡", "content": "\n行子到京舍，故人消息传。钓鱼吹台下，筑室黄河边。插架馀千帙，倾囊有一钱。古来贤达者，往往在林泉。\n"}
{"title": "湄潭驿遣兴十首 其四", "industry": "明代", "author": "江源", "content": "\n信宿湄潭驿，怀归粤水居。松楸徒有梦，鱼鸟久无书。去路青山外，颓龄白发初。谩嗟名利绊，进退亦惟吾。\n"}
{"title": "越桼日祥文来奉赠一首", "industry": "元代", "author": "危素", "content": "\n积云起层峦，大雪被长坂。季冬天正寒，年岁忽其晚。悠悠余梦遥，历历子当返。情亲展良觌，欲语意无限。空堂耿微灯，古木北风乱。天声耳逶迤，野水激虚涧。朋知罕相值，况子甚清简。昔也期不来，长谣发深叹。扬扬水中鳞，渺渺云际雁。明发坐暌离，回首山川远。\n"}
{"title": "出扬子江", "industry": "明代", "author": "胡奎", "content": "\n出江风力便，买纸赛龙君。篷响浑疑雨，帆高不碍云。地维从古险，天堑此中分。渐近金山寺，疏钟水上闻。\n"}
{"title": "山中拜除自和二首 其二", "industry": "元代", "author": "张养浩", "content": "\n文季休歌子夜来，渊明自拆瓮醅开。举觞月与春挑战，得句人惊天假才。尚友谁能追北海，寻真吾欲候东莱。何时晤对安心竟，拂落菱花不用台。\n"}
{"title": "月夜", "industry": "宋代", "author": "方岳", "content": "\n人间执热难为睡，起听松风视月明。天净略无云一点，夜深已是鹤三更。自经秋后可曾雨，才入山来如许清。能得风多残暑生，草根何处不蛩声。\n"}
{"title": "陈方伯耻庵挽诗 其一", "industry": "明代", "author": "陈献章", "content": "\n乾坤如此老，没齿向斯文。公自沧溟水，人无觳觫君。衣冠全素履，江海挹清芬。病起须持酒，青山欲到坟。\n"}
{"title": "老馋", "industry": "宋代", "author": "姜特立", "content": "\n八十血气衰，交累身口故。喜读奉亲书，窍诵老饕赋。烹饪付家人，甘旨辄复具。烂软既适宜，调芼亦合度。儿女各贡勤，桮羹走童孺。邻里重交情，时时分果茹。兴来一举觞，直到醉乡路。此乐冀百年，此腹恐相负。\n"}
{"title": "中秋集周光禄花亭观妓", "industry": "明代", "author": "徐熥", "content": "\n何来珠履满华堂，弦索声中漏未央。狂客风流歌白帻，妖姬云集斗红妆。月明尽撤千枝烛，花郁争分百和香。莫谓醇醪容易醉，主人年少是周郎。\n"}
{"title": "杂剧·布袋和尚忍字记", "industry": "元代", "author": "郑延玉", "content": "\n楔子(冲末扮阿难上，诗云)明性不把幽花拈，见心何须贝叶传。日出冰消原是水，回光月落不离天。贫僧乃阿难尊者是也。我佛在于灵山会上，聚众罗汉讲经说法。有上方贫狼星，乃是第十三尊罗汉，不听我佛讲经说法，起一念思凡之心。本要罚往酆都受罪，我佛发大慈悲，罚往下方汴梁刘氏门中，投股托化为人，乃刘均佐是也。恐防此人迷却正道，今差弥勒尊佛化做布袋和尚，点化此人，再差伏虎禅师化为刘九儿，先引此人回心，后去岳林寺修行，可着定慧长老传说与他大乘佛法。若此人弃却酒色财气，人我是非，功成行满，贫僧自有个主意。则为他一念差罚去尘埃，贪富贵不舍资财。发慈悲如来点化，功行满同赴莲台。(下)(正末扮刘均佐领旦儿、俫儿、杂当上，正末去)自家汴梁人氏，姓刘名圭，字均佐。嫡亲的四口儿家属，妻乃王氏。某今年四十岁，所生一儿一女，小厮儿唤做佛留，女孩儿唤做僧奴。我是汴梁城中第一个财主，虽然有几文钱，我平日之间，一文也不使，半文也不用。若使一贯钱呵，便是挑我身上肉一般。则为我这般悭吝苦克上，所以积下这家私。如今时遇冬天，纷纷扬扬下着国家祥瑞。有那般财主每红炉暖阁，赏雪饮酒，恁般受用快乐。我刘均佐怎肯这般受用！却是为何？则怕破败了这家私也。(旦儿云)员外，常言道：风雪是酒家天。虽然是这等，堪可饮几杯也。(正末云)大嫂，我待不依你来，可又不好；待依你来呵，又要费用。罢、罢、罢，咱将就的饮几杯。(旦儿云)员外，饮几杯可不好那。(正末云)小的们，打些酒来，我与奶奶吃一杯。你来，我和你说，你休打多了，则打两蛊儿来够了。(杂当云)理会的。(递酒科)(旦儿云)员外，你先饮一杯。(正末饮酒科，云)再将酒来。大嫂，你也饮一杯。(旦儿饮酒科，云)再将酒秋。(杂当云)无了酒也。(旦儿云)则斟了两蛊儿，便无了酒，再打酒来。(正末云)酒够了也。老的每说来，酒要少饮，事要多知。俺且在这解典库里闲坐，看有甚么人来？(外扮刘均佑上，诗云)腹里晓尽世间事，命里不如天下人。小生洛阳人氏，乃刘均佑也。读几句书，因游学到此，囊箧消乏。时遇冬月天道，下着大雪，我身上无衣，肚里无食。兀的不是一个大户人家，我问他寻些茶饭吃。早来到这门首，无计所奈，唱个莲花落咱：一年家春尽一年家春。兀的不天转地转我倒也。(做倒科)(正末云)大嫂，俺虽然在这里饮酒，俺门首冻倒一个人。孩儿每，那里与我扶将那君子进来，讨些火炭来，烫些热酒与他吃。刘均佐也要寻思波！大嫂，我平日不是个慈悲人，每常家休道是冻倒一个，便是冻倒十个，我也不管他。这个人好关我心也，我试问他咱。兀那君子，你这一会儿比头里可是如何？(刘均佑云)这一会觉过来了些儿也。(正末云)君子，你那里人氏，姓甚名谁，因甚么冻倒在俺门首？你试说一遍咱。(刘均佑云)长者，小生洛阳人氏，姓刘名均佑。也读几句书，因游学到此，囊箧消乏，身上无衣，肚中饥馁，见长者在此饮酒，无计所奈，唱个莲花落，不想冻倒在员外门首。若不是员外救了小生，那得有这性命来。(正末背云)刘均佐，你寻思波！我问他那里人氏，他道是洛阳人氏，姓刘名均佑。可不道一般树上无两般花，五百年前是一家。既是关着我这心呵，兀那刘均佑，我有心待认义你做个兄弟，不知你意下如何？(刘均佑云)员外休斗小生耍。(正末云)我不斗你耍。(刘均佑云)既是这般呵，休道是兄弟，在家中随驴把马，愿随鞭镫。(正末云)兄弟，我便是你亲哥哥一般，这个便是你亲嫂嫂哩，你拜，你拜。(刘均佑拜科，云)嫂嫂请坐，受你兄弟两拜咱。(旦儿云)小叔叔免礼。(正末云)两个孩儿过来，拜你叔叔者。(俫儿拜科)(刘均佑云)不敢，不敢，免礼。(旦儿云)员外，你与小叔叔共话，我回后堂执料茶饭去也。(下)(正末云)兄弟，我今日认义了你，我有件事与你说。(刘均佑云)哥哥有甚事，对你兄弟说咱。(正末云)你恰才在雪堆儿里冻倒了，你若不是我呵，那里得你那性命来。我又认义你做兄弟，你心里便道这个员外必是个仗义疏财的人。你若是这等呵，你差了也。你哥哥为这家私，早起晚眠，吃辛受苦，积成这个家私，非同容易。听您哥哥说一遍咱。(刘均佑云)哥哥说一遍，与您兄弟听咱。(正末唱)【仙吕】【赏花时】往常我敬富从来不敬贫，只共钱亲人不亲。恰才那风凛凛这雪纷纷，你在长街上便冻损，(云)兄弟，我是个财主，议义你这等穷汉做兄弟，你自寻思波！(唱)我可也忒富贵你可忒身贫。(刘均佑云)你兄弟身上褴褛，则怕人家笑话哥哥么。(正末唱)【幺篇】你贫呵生受凄凉活受窘，我富呵广有金珠胜有银。(云)兄弟，家私里外勤苦，要你早晚用心。(刘均佑云)您兄弟理会的。(正末唱)你在这解典库且安身，(云)兄弟也，不争我今日认义你做兄弟，我是好心。若俺那一般的财主每便道：你看那刘均佐，平日之间，一文不使，半文不用，这等悭吝苦克，平白的认了个闲人。(唱)一任教旁人将我来笑哂。罢、罢、罢，我权破了戒，今日个养闲人。(同下)第一折(刘均佑领杂当上，云)小生刘均佑。自从哥哥认义我做兄弟，可早半年光景也。原来我这哥哥平日是个悭吝苦克的人，他一文不使，半文不用，放钱举债都是我。今日是哥哥生日，他平昔间不肯受用，我如今卧翻羊，安排酒果，只说道是亲戚朋友、街坊邻舍送来的，他才肯食用。他若知道是我安排的，就心疼杀他。小的每，酒果都安排了也不曾？(杂当云)都停当了。(刘均佑云)既然都停当了，请哥哥、嫂嫂出来。哥哥、嫂嫂有请。(正末同旦儿、俫儿上，云)自家刘均佐。自从认义了兄弟，可早半年光景也。我这兄弟十分的干家做活，早起晚眠，放钱举债，如此般殷勤，我心中甚是欢喜。大嫂，今日是我生辰之日。大嫂你知道的，我每年家不做生日，你休对兄弟说。他知道呵，必然安排酒食，可不破费了我这家私？(旦儿云)今日你兄弟请，不知有甚事？你见兄弟去来。(正未见科，云)兄弟请俺两口儿有甚事？(刘均佑云)哥哥请坐。今日是哥哥生辰之日，您兄弟安排下些酒食，拜哥哥两拜，尽您兄弟的心。(正末云)嗨，大嫂，如何？我说兄弟知道了，安排酒食，可不费了我这家私？兀的不痛杀我也！(刘均佑云)哥哥，你不知道，这东西都是亲戚朋友、街坊邻舍送来的，不是咱将钱买的。我恰才管待他们，都回去了。如今摆将来，都是见成桌面，请哥哥、嫂嫂吃几杯。(正末云)哦，原来如此，你可早说波！既然是这等呵，咱饮几杯。(旦儿云)员外，你直是这等悭吝，吃用的多少也。(刘均佑云)将酒来，我与哥哥递一杯。则愿的哥哥福寿绵绵，松柏齐肩者。(正末云)有劳兄弟。(唱)【仙吕】【点绛唇】感谢知交，五更绝早都来到。他道我福寿年高，着我似松柏齐肩老。【混江龙】觥筹交错，我则见东风帘幕舞飘飘。则听的喧天鼓乐，更和那聒耳笙箫。(刘均佑云)哥哥满饮一杯。(正末云)兄弟，好酒也。(唱)俺只见玉盏光浮春酒熟，金炉烟袅寿香烧。(云)说与那放生的，(唱)着他静悄悄，休要闹吵吵。(刘均佑云)小的每，说与那放生的，着他远着些，不要在此喧闹。(正末云)兄弟，你哥哥为甚积攒成这个家私来，(唱)则为我平日间省钱俭用，到如今才得这富贵奢豪。(外扮布袋和尚领婴儿、姹女上，云)佛、佛、佛，南无阿弥陀佛。(做笑科，偈云)行也布袋，坐也布袋，放下布袋，到大自在。世俗的人，跟贫僧出家去来，我着你人人成佛，个个作祖。贫僧是这凤翔府岳林寺住持长老，行脚至此。此处有一个刘均佐，是个巨富的财主。争奈此人贫饕贿赂，悭吝苦克，一文不使，半文不用。贫僧特来点化此人。这是他家门首，兀那刘均佐看财奴！(做笑科)(刘均佑云)哥哥，门首是甚么人大惊小怪的，我试看咱。(见布袋科，云)好个胖和尚也！(布袋笑科，云)冻不死的叫化头，你那看财奴有么？(刘均佑背云)我冻倒在哥哥门首，他怎生便知道？(布袋云)你那看财奴在家么？(刘均佑云)我对俺哥哥说去。(见正末笑云)哥哥，笑杀我也。(正末云)兄弟，你为何这般笑？(刘均佑云)哥哥，你说我笑，你出门去，见了你也笑。(正末云)我试看去。(见科)(布袋云)刘均佐看财奴！(正末笑科，云)哎呀，好个胖和尚，笑杀我也！(布袋云)你笑谁哩？(正末云)我笑你哩。(布袋念偈云)刘均佐，你笑我无，我笑你有，无常到来，大家空手。(正末云)兄弟，笑杀我也。这和尚吃甚么来，这般胖那！(唱)【油葫芦】猛可里抬头把他观觑了，将我来险笑倒。(布袋云)婴儿、姹女，休离了左右也。(正末唱)引着些小男小女将他厮搬调。(云)他这般胖呵，我猜着他也，(唱)莫不是香积厨做的斋食好？(布袋云)你斋我一斋。(正末唱)更和那善人家斋得禅僧饱。他腰围有篓来粗，肚皮有三尺高。便有那骆驼、白象、青狮豹，(布袋云)要那骆驼、白象、青狮豹做甚么？(正末唱)敢可也被你压折腰。(布袋云)他嗓嗑贫僧哩！(正末唱)【天下乐】这和尚肉重千斤不算膘，(云)他吃甚么来？(唱)我这里量度，将他比并着，(布袋云)将我比并着甚么？(正末唱)恰便似快活三恰将头剃了。(云)兀那和尚，你这般胖，似两个古人。(布袋云)我似那两个古人？(正末唱)你肥如那安禄山，更胖如那汉董卓，(云)你这般胖，立在我这解典库门首，知的啰，是个胖和尚，不知的啰，(唱)则道是个夯神儿来进宝。(布袋云)刘均佐，你愚眉肉眼，不识好人，则我是释迦牟尼佛。(正末云)谁是释迦牟尼佛？(布袋云)我是释迦牟尼佛。(正末云)你是释迦牟尼佛？比佛少多哩！(唱)【那吒令】你偌来胖个肉身躯呵，你怎喂的饱那饿鸟；你偌来粗的腿木呈呵，你怎穿的过那芦草；你偌来个大光脑呵，你怎垒的住那雀巢！(布袋云)贫僧忧你这尘世的人，不听俺如来教。(正末唱)你道为俺这尘世的人，不听你这如来教，都空吃饭不长脂膘。(布袋云)刘均佐，贫僧非是凡僧，我是个禅和尚，两头见日，行三百里田地哩。(正末唱)【鹊踏枝】你不敢向佛殿绕周遭，你不敢礼三拜朝。(云)你这等肥胖呵，(唱)你稳情取滚出山门，踹上青霄。(布袋云)刘均佐，你斋贫僧一斋，(正末唱)这里面要饱呵得多少是了，(云)和尚，你这般胖呵，有一桩好处。(布袋云)有那一桩好处？(正末唱)你端的便不疲乏世不害心嘈。(布袋云)刘均佐，贫僧神通广大，法力高强，则我便是活佛也呵。(正末唱)【寄生草】呀，你道是神通广大，可惜你这肚量小。(云)兀那和尚，你听者，(唱)不想这病维摩入定参禅早，谁想你是个瘦阿难结果收因好，不想你个沈东阳削发为僧了。(云)兀那和尚，我忧你一半儿，愁你一半儿。(布袋云)你忧我甚么，愁我甚么？(正末唱)我愁呵愁你去南海南挟不动柳枝瓶，我忧呵忧你去西天西坐损了那莲花萼。(布袋云)刘均佐，你若斋我一斋呵，我传与你大乘佛法。(正末云)如何是大乘佛法？(布袋云)将纸墨笔砚来，我传与你大乘佛法。(正末云)我无纸。(刘均佑云)哥哥有纸，我取一张来。(正末云)兄弟也，一张纸又是一个钱买，则吃你破坏我这家私。(布袋云)既无纸呵，将笔砚来，就手里传与你大乘佛法。(刘均佑磨墨科)(正末唱)【醉中天】我见他墨磨损乌龙角，(布袋做蘸笔科)他那里笔蘸着一管紫霜毫。(布袋云)将你手来，我传与你大乘佛法。(正末云)我与你手。(布袋做写科，云)刘均佐，则这个便是大乘佛法。(正末做看科，云)我倒好笑！(唱)我只见刃字分明是一个心字挑，(布袋云)这忍字是你随身宝。(正末唱)他道这忍字是我随身宝。(云)写下这个忍字，又要我费哩。(布袋云)可费你些甚么？(正末唱)又费我半盆水一锭皂角，巧言不如直道，我谢你个达摩俫把衣钵亲交。(布袋云)刘均佐，你斋贫僧一斋。(刘均佑云)哥哥放着许多的家私，咱斋他一斋，怕做甚么？(正末云)兄弟，你看他那肚皮，两石米的饭也吃不饱。(刘均佑云)我这里无有素斋。(布袋云)贫僧不问荤素，便酒肉贫僧也吃。(正末云)那个出家人吃酒肉来？(刘均佑云)有酒肉拿来与他吃。(正末云)将一盏酒来与他吃。(刘均佑斟酒科)(正末云)兄弟，浅着些，忒满了也！(布袋云)将来我吃。(奠酒科)南无阿弥陀佛。(正末云)嗨！可惜了，百米不成一滴，可怎生浇奠了也！(布袋云)刘均佐，再化一蛊儿吃。(正末云)无了酒也。(刘均佑云)哥哥，再与他一蛊吃。(正末云)则吃你这等。(刘均佑斟酒科)(正末云)兀的吃、吃、吃！(布袋云)贫僧不吃，与我那徒弟吃。(正末回头科，云)在那里？(布袋云)兀的不是。(正)(正末云)呀，可那里有人？和尚，那壁无人，可怎生连他也不见了？(刘均佑云)哥哥，那和尚那里去了？(正末云)好是奇怪了呵！(唱)【河西后庭花】他赚的咱回转头，又不曾挪动脚。我恰才斟玉斝相邀命，呀、呀、呀，他可早化金光不见了。(云)好奇怪也。(唱)我这里自猜着，多管是南方在道，他故将人来厮警觉。(云)兄弟，我正要吃酒，走将个胖和尚来，搅了俺一席好酒也。(刘均佑云)哥哥，疯僧狂道，信他做甚么。咱家里饮酒去来。(正末云)那胖和尚去了也，要这忍字做甚么？将些水来洗去了。(刘均佑云)小的每将水来，与哥哥洗手。(正末洗科，云)可怎生洗不下来？将肥皂来。(刘均佑云)有。(正末擦洗科，云)可怎生越洗越真了？将手巾来呀。兄弟也，可怎生揩了一手巾忍字也？(刘均佑云)真个蹊跷！(正末云)好是奇怪也。(唱)【金盏儿】这墨又不曾把鳔胶来调，这字又不曾使绣针来挑，可我怎生洗不下、擦不起、揩不掉？这和尚故将人来撇皂，直写的来恁般牢。我若是前街上猛撞见，若是后巷里厮逢着，我着两条汉拿到官，直着一顿棒拷折他腰。(刘均佑云)哥哥，信他做甚么。(正末云)兄弟，是好奇怪也。咱且到解典库中闲坐一坐咱。(净扮刘九儿上，云)众朋友每你则在这里，我问刘均佐那弟子孩儿讨一贯钱便来也。刘均佐看财奴，少老子一贯钱，怎么不还我？(刘均佑云)是甚么人这般大惊小怪的？我去看咱。(见科)(刘九儿云)刘均佑叫化头，你家看财奴少老子一贯钱，怎生不还我？(刘均佑云)这个穷弟子孩儿，要钱则要钱，题名道姓怎的？哥哥听了又生气也，我对俺哥哥说去。(见正末云)哥哥，门首有那叫化头刘九儿，说哥哥少他一贯钱。(正末云)兄弟，你过来，我看去。(见刘九儿科，云)刘九儿，为甚么在我这门首大惊小怪的？(刘九儿云)刘均佐看财奴，还老子一贯钱来。(正末云)你看我那造物波，恰才那胖和尚搅了我一场，又走将一个穷弟子孩儿来。兀那刘九儿，你和人说，我是万贯财主，倒少你这穷弟子孩儿一贯钱？(刘九儿云)你有钱，你学老子这等快活受用。你敢出你那解典库来么？(正末云)你敢进我家里来么？(刘九儿云)我便来，你敢把我怎的？(正末打科，云)我不敢打你那？(刘九儿做倒科)(正末云)这个穷弟子孩儿，我倒少你的钱，你倒在地下赖我，兀的不气杀我也。(刘均佑云)哥哥，休和他一般见识。你请坐。兀那厮，你起来。你要钱怎生毁骂人？(做惊科，云)哥哥，你打的他口里无了气也。(正末云)你看这厮，我推他一推便死了，我不信。(刘均佑云)哥哥，你看去。(正末云)过来，我看去。这厮轻事重报。(叫科，云)刘九儿，讨钱便讨钱，你又骂我，则少一贯钱，你好好的讨。起来，起来。(摸刘九儿口科，云)兄弟，真个死了也。(唱)【河西后庭花】我恰才胸膛上扑地着，他去那砖街上丕的倒。不争你这穷性命登时死，哎！将我这富魂灵险吓掉了。只见他鼻喽喽的冷涎潮，他可早血流出七窍，冷冰冰的僵了手脚。(云)兄弟也，为一贯钱打死了这个人，我索偿他性命。兄弟，可怜见救您哥哥咱。(刘均佑云)哥哥放心，人命事您兄弟替哥哥当。哥哥，这死的人心上还热哩，不得死，等我看去。(看科，云)哥哥，他胸前印下一个忍字也。(正末云)兄弟，真个？你过来，我看去。(看科，云)兄弟，真印下个忍字也。(唱)【忆王孙】这字他可便背书在手掌恁般牢，(云)兄弟，你看我手里的和他胸前的一般哩，(唱)可怎么翻印在他胸脯，可怎生便无一画儿错，两个字肯分的都一般大小？(带云)到的官司三推六问呵，(唱)我索把罪名招，(刘均佑云)哥哥放心，我替您承当去。(正末云)兄弟，你替不的我也。(唱)你看，赤紧的我手里将咱自证倒。(云)兄弟也，我将这家业田产、娇妻幼子都分付与你，你好生看管，我索逃命去也。(布袋冲上，云)刘均佐，你打杀人，走到那里去？(正末云)师父，救您徒弟咱。(唱)【金盏儿】我从今后看钱眼辨个清浊，爱钱心识个低高。我从今后弃了家财，礼拜你个真三宝。(布袋云)我着你忍着，你怎生打杀人也呵？(正末唱)自从这个忍字在手内写，今日个业果眼前招。(布袋云)你肯跟我出家去么？(正末唱)你徒弟再不将狠心去钱上用，凡火向我腹中烧。学师父清风袖里藏，仿师父明月在杖头挑。(布袋云)刘均佐，我着你忍着，你怎生不忍，打杀人？刘均佐，(偈云)你得忍且忍，得耐且耐，不忍不耐，小事成大。我救活了他，你跟我出家去么？(正末云)师父若救活这个人，我便跟师父出家去。(布袋云)要道定者，休要番悔。(布袋叫刘九儿科)疾，刘九儿。(刘九儿起见众科，云)一觉好睡也。(布袋念佛云)南无阿弥陀佛。(刘九儿云)刘均佐，还老子一贯钱来，(正末云)兄弟，快与他一贯钱。(刘均佑与钱科，刘九儿云)可原来还老子一贯钱。众兄弟每，我可讨了一贯钱，跟我吃酒去来。(下)(正末云)兄弟，他去了也，与了他多少钱？(刘均佑云)与了他一贯钱。(正末云)嗨！兄弟也，既是活也，与他五百文也罢。(布袋云)刘均佐，跟我出家去来。(正末云)师父可怜见，我怎生便舍的这家业田产、娇妻幼子？你徒弟则在后园中结一草庵，在家出家，三顿素斋，念南无阿弥陀佛，则便了也。(布袋云)刘均佐，你舍不的出家，凡百事则要你忍着，只念南无阿弥陀佛。(正末云)师父，你徒弟理会的。兄弟也，我将这家缘家计，且分付与你，则好生看我这儿女也。(刘均佑云)哥哥只管放心，都在我身上。(正末唱)【赚煞】则这欠债的有百十家，上解有三十号，(带云)我为这钱呵，(唱)使的我身心碎了。将我这花圃楼台并画阁，我今盖一座看经修炼的团标。我也不怕有贼盗，提防着水火风涛。(带云)刘均佐，你自寻思波。(唱)我看着这转世浮财，则怕你守不到老。(做看忍字科)(唱)我将这忍字来觑了，谢吾师指教。(布袋云)只要你忍的。(正末云)师父，我忍者，我忍者。(唱)哦，原来俺这贪财人，心上有这杀人刀。(下)(布袋云)谁想刘均佐见了小境头，如今在家出家。等此人凡心去后，贫僧再来点化。(偈云)学道如担担上山，不思路远往难还。忽朝担子两头脱，一个闲人天地间。(下)(刘均佑云)那师父了也。俺哥哥在家出家，将家缘家计都交付与我，我须往这城里外索钱走一遭去。(下)第二折(正末上，云)自家刘均佐。自从领了师父法旨，在这后花园中结下一个草庵，每日三顿素食，则念南无阿弥陀佛，过日月好疾也呵！(唱)【南吕】【一枝花】恰才那花溪飞燕莺，可又早莲浦观鹅鸭。不甫能菊天飞塞雁，可又早梅岭噪寒鸦。我想这四季韶华，拈指春回头夏，我将这利名心都毕罢。我如今硬顿开玉锁金枷，我可便牢拴定心猿意马。【梁州第七】每日家扫地焚香念佛，索强如恁买柴籴米当家。(带云)若不是俺师父呵，我刘均佐怎了也啊！(唱)谢诸尊菩萨摩诃萨，感吾师度脱，将俺这弟子来提拔。我如今不遭王法，不受刑罚。至如我指空说谎瞒咱，这一场了身脱命亏他。我、我、我，谢俺那雪山中无荣无辱的禅师，是、是、是，传授与我那莲台上无岸无边的佛法，来、来、来，我做了个草庵中无忧无虑的僧家。一回家火发，我可便按纳。心头万事无牵挂，数珠在手中掐。我这里静坐无言叹落花，独步烟霞。(云)南无阿弥陀佛，我这里静坐咱。(俫儿上，云)自家是刘均佐的孩儿。俺父亲在后园中修行，俺叔叔与俺奶奶每日饮酒做伴，我告知俺父亲去。开门来，开门来。(正末云)是甚么人唤开门哩。(唱)【骂玉郎】我将这稀剌剌斑竹帘儿下，俺这里人静悄不喧哗，那堪独扇门儿砑。(俫儿云)开门来。(正末唱)我这里疑虑绝，观觑了，听沈罢。(俫儿云)，开门来。(正末唱)【感皇恩】呀，他道是年小浑家，这些时不曾把他门踏。我将这异香焚，急半这衣服整，忙将这数珠拿。(俫儿云)开门来。(正末唱)莫不是谁来添净水？莫不是谁来献新茶？我这里侵阶砌，傍户牖，近窗纱。(俫儿云)开门来。(正末云)可是甚么人？(唱)【采茶歌】日耀的眼睛花，莫不是佛菩萨？(俫儿云)开门来。(正末开门见科，唱)呀，原来是痴顽娇养的这小冤家。必定是他亲娘将孩儿无事打，我是他亲爷肠肚可怜他。(云)孩儿也，你来这里做甚么来？(俫儿云)你孩儿无事不来，自从父亲修行去了，俺母亲和俺叔叔每日饮酒做伴，我特来告与父亲知道。(正末云)哦！你娘和叔叔在房中饮酒做伴是真个？(俫儿云)是真个，不说谎。(正末怒科，云)这个冻不死的穷弟子孩儿，好无礼也！想着你在雪堆儿里冻倒，我救活了你性命，我又认义做兄弟。我见他家私里外，倒也着意，将这万贯家财都与他掌管着。我恨不的手掌儿里擎着。(见忍字科，云)嗨，孩儿，你且耍去。(俫儿云)爹爹，你只回家去罢。(正末唱)【牧羊关】你休着您爷心困，莫不是你眼花？(俫儿云)我不眼花，我看见来。(正末唱)他莫不是共街坊妇女每行踏？(俫儿云)无别人，则有俺奶奶和叔叔饮酒。(正末云)这言语是实么？(俫儿云)是实。(正末唱)你休说谎咱。(俫儿云)不敢说谎。(正末怒科，云)是实，我真个忍不的也。(唱)也不索一条粗铁索，也不索两面死囚枷，也不索向清耿耿的官中告，(带云)忍不的了也！(唱)放心波我便与你碜可可的亲自杀。(并下)(刘均佑同旦儿上，云)自家刘均佑的便是。自从哥哥到后花园中修行去了，如今这家缘过活儿女，都是我的，倒大来索是受用快活也。(旦儿云)叔叔，正是这等说。我早安排下酒食茶饭，两口儿快活饮几杯，可不是好？(刘均佑云)我正要饮几杯哩。我关上这卧房门饮酒者。(饮科)(正末上，云)我手中无刃器，厨房中取了这把刀在手。来到这门首也，我试听咱。(旦儿云)叔叔，这家私里外，早晚多亏你，满饮一杯。(刘均佑云)嫂嫂之恩，我死生难忘也。嫂嫂请。(正末云)原来真个有这勾当，兀的不气杀我也！(唱)【哭皇天】见无吊窗心先怕，他若是不开门我脚去蹅。不由我怒从心上起，刀向手中拿，(做看科，云)我试看咱。(旦儿云)叔叔，你再饮一杯。(正末唱)他两个端然在那坐榻。(云)开门来！(刘均佑云)兀的不有人来了也。(下)(布袋暗上)(旦儿开门科，云)员外，你来家了也么？(正末唱)我把这房门来紧靠，把奸情事亲拿。(旦儿云)你要拿奸情，这奸夫在那里？街坊邻舍，刘均佐杀人哩！(正末唱)何须你唱叫，不索你便高声。(拿旦儿叫科)(正末唱)呀，来、来、来，我和你个浪包娄，(推旦儿科)(唱)浪包娄两个说话咱，(见刀把上忍字科)(唱)呀，猛见这忍字画画儿更不差。【乌夜啼】我则邮黑模糊的印在钢刀把，天那，则被你缠杀我也，忍字冤家！(旦儿云)好，出家人如此行凶！刘均佐杀人哩！(正末唱)你可休叫吖吖，一迷里胡扑塔，咱可便休论王法，且论家法。(旦儿云)刘均佐，可不道你出家来，你看纪念佛，刬地杀人？(正末唱)那里有皂直掇披上锦袈裟？那里也金刀儿削了青丝发？休厮缠，胡遮剌，我是你的丈夫，你须是我的浑家。(云)我且不杀你，那奸夫在那里？(旦儿云)你寻奸夫在那里！(下)(布袋在帐幔里打嚏科)(正末云)这厮原来在这里面躲着哩，更待干罢。(唱)【红芍药】我只一手将系腰来采住向前掐，可便不着你躲闪藏滑。(布袋云)刘均佐，你忍着。(正末见布袋科)(唱)我这里猛抬头觑见了自惊呀，吓的我这两手便可剌答，恨不的心头上将刀刃扎。(布袋云)刘均佐，心上安刃呵，是个甚字？(正末想科，云)心上安刃呵，(唱)哦，他又寻着这忍字的根芽，把奸夫亲向壁衣拿，眼面前海角天涯。(云)我恰来壁衣里拿奸夫，不想是师父，好蹊跷人也。(唱)【菩萨梁州】两模两样鼻凹，一点一般画画。磕头连忙拜他，则被你跷蹊我也，救苦救难菩萨。些儿失事眼前差，先寻思撇掉了家私罢。待将爷娘匹配的妻儿嫁。便恩断义绝罢，虽然是忍心中自详察，(布袋云)刘均佐，休了妻，弃了子，跟我出家去。(正末云)他着我休了妻，弃了子出家去，(唱)我且着些个谎话儿瞒他。(布袋云)刘均佐，我着你忍着，你又不肯忍，提短刀要伤害人。可不道你在家里出家，则今日跟我出家去来。(正末云)刘均佐一心待跟师父出家去，争奈万贯家缘、娇妻幼子无人掌管。但有个掌管的人，我便跟师父出家去。(布袋云)刘均佐，你道无人掌管家私，但有掌管的人来，便跟我出家去，你道定者。(刘均佑上云)自家刘均佑。恰才索钱回来，见哥哥走一遭去。(见科)哥哥，您兄弟索钱回来了也？(正末云)兄弟，便迟些儿来也罢。(布袋云)刘均佐，兀的不掌管家私的人来了也？便跟我出家去。(正末云)兄弟，索钱如何？(刘均佑云)都讨了来也。(正末云)好兄弟，不枉了干家做活。兄弟，我试问你咱。(布袋云)刘均佐，忍着念佛。(正末云)是、是、是，南无阿弥陀佛。(唱)【牧羊关】这分两儿轻和重？(刘均佑云)也有十两五钱不等。(正末唱)金银是真共假？(刘均佑云)俱是赤金白银。(正末唱)他可是肯心肯意的还咱？(刘均佑云)都肯还。若不肯还呵，连他家锅也拿将来。(正末云)正是恩不放债，南无阿弥陀佛。兄弟，将一个来我看。(刘均佑递银科，云)哥哥，雪白的银子你看。(正末接银子，印忍字，惊科)(唱)我这里恰才便汤着，却又早印下，又不曾有印板，也须要墨糊刷。(布袋云)这忍字须当忍着。(正末唱)师父道忍呵须当忍，(刘均佑云)这个银子又好。(正末唱)抬去波，我可是敢拿也不敢拿。(布袋云)刘均佐，管家私的人来了也，你跟我出家去。刘均佐，你听者。(偈云)休恋足色金和银，休想夫妻百夜恩。假若是金银堆北斗，无常到来与别人。不如弃了家活计，跟着贫僧去修行。你本是贪财好贿刘均佐，我着你做无是无非窗下僧。(正末云)罢、罢、罢，自从认义了兄弟，我心中甚是欢喜。我为一贯钱，打杀一个人；平白的拿奸情也没有，争些儿不杀了一个人。我如今将这家缘家计、娇妻幼子都交付与兄弟，我跟师父出家去也。兄弟，好生看管我这一双儿女，我跟师父出家去。罢！罢！罢。(唱)【黄钟尾】我说的是十年尘梦三生话，我啜的是两腋清风七盏茶。非自谈非自夸，我是这在城中第一家。我虽有钱呵(唱)一厘也不肯罚，一毫也不肯拔。我道吃了穷汉的酒，闲汉的茶。笑看钱奴忒养家，叹看钱奴忒没法。谢吾师度脱咱，我将家缘尽赍发，将妻儿配与他，谢兄弟肯留纳。我半那拨万论千这回罢，深山中将一个养家心来按捺，僧房中将一个修行心来自发。(布袋云)你念佛。(正末云)依着师父，每日则念南无阿弥陀佛。(唱)到大来无是无非快活杀。(下)(布袋云)谁想到刘均佐又见了一个境头，将家计都撇下，跟我往岳林寺出家去，那其间贫僧再传与他大乘佛法便了。(下)第三折(外扮首座上，诗云)出言解长神天福，见性能传祖佛灯。自从一挂袈裟后，万结人缘不断僧。贫僧乃汴梁岳林寺首座定慧和尚是也。想我佛门中，自一气才分，三界始立。缘有四生之品类，遂成万种之轮回。浪死虚生，如蚁旋磨，犹鸟投笼，累劫不能明其真性。女人变男，男又变女，人死为羊，羊死为人，还同脱裤着衣，一任改关换面。若是聪明男女，当求出离于罗网，人身难得，佛法难逢，中土难生，及早修行，免堕恶道。想我佛西来，传二十八祖，初祖达摩禅师，二祖慧可大师，三祖僧灿大师，四祖道信大师，五祖弘忍大师，六祖慧能大师。佛门中传三十六祖五宗五教正法。是那五宗：是临济宗、云门宗、曹溪宗、法眼宗、沩山宗；五教者，乃南山教、慈恩教、天台教、玄授教、秘密教。此乃五宗五教之正法也。(偈云)我想学道犹如守禁城，昼防六贼夜惺惺。中军主将能传令，岁岁年年享太平。今奉我佛法旨，此处有一人姓刘名圭字均佐。此人平昔之间，好贿贪财，只恋荣华富贵，不肯修行。今被我佛点化，着此人看经念佛，参禅打坐。这早晚不见到来，刘均佐误了功课也。(正末上，云)南无阿弥陀佛。自家刘均佐，跟师父出家，每日则是看经念佛。师父有个大徒弟，着他看管我修行，我若凡心动，他便知道就打。如今须索见他走一遭去。(见科)(首座云)刘均佐，我奉师父法旨，着你清心寡欲，受戒持斋，不许凡心动；如若凡心动者，只打五十竹篦。凡百的事则要你忍，你听者，忍之为上。(偈云)忍之一字岂非常，一生忍过却清凉。常将忍字思量到，忍是长生不老方。念佛念佛，忍着忍着。(做睡科)(正末云)是，忍着，念南无阿弥陀佛，南无阿弥陀佛！他睡着了也。口退！刘均佐，我当初一时间跟师父出家，来到这寺中，每日念佛。虽我口里念佛，想着我那万贯家缘，知他是怎的也？(首座喝云)嗨！刘均佐，那个坐禅处有甚么万贯的家缘？便好道万般将不去，只有业随身。我师父法旨，教你参禅打坐，抖擞精神，定要讨个分晓，不可有思乱想。须要绵绵密密，打成一片，只如害大病一般，吃饭不知饭味，吃茶不知茶味，如痴如醉，东西不辨，南北不分。若做到这些功夫，管取你心华发现，彻悟本来。生死路头，不言而到，生死事大，无常迅速，如十人上山，各自努力。便好道，(偈云)人人有个梦，千变万化闹。觉来细思量，一切惟心造。息气受境禅，迷惑若颠倒。发愿肯修行，寂灭真常道。念佛念佛，忍者忍者。(正末云)是，念佛。南无阿弥陀佛，南无阿弥陀佛！又睡着了也。天那，万般家缘不打紧，弃一个花朵儿浑家。(?鬃?口退！刘均佐，那个坐禅处有甚么花朵儿浑家？我师父着你修行养性，要锁住心猿，拴住意马。呆汉！(偈云)自理会，自理会，自不理会谁理会？十二时中自着肩，莫教落在邪魔队。一点灵光是祸胎，做出不良空懊悔。我笑世人闲理会，争人争我情不退。损他利已百千般，生铁心肠应粉碎。眼光落地业根深，炉炭镬汤难躲避。阎罗老子无人情，始觉临期难理会。刘均佐，念佛念佛，忍者忍者。(睡科)(正末云)是，念佛，忍者。南无阿弥陀佛，南无阿弥陀佛！他又睡着了也。花朵儿浑家不打紧，魔合罗般一双男女，知他在那里？(首座喝云)口退！刘均佐，那个坐禅处有甚么魔合罗般孩儿？我师父着你修行，先要定慧心。定慧为本，不可迷着。定是慧体，慧是定用，即慧之时定在慧，即定之时慧在定，若识此言，好是慧定。学道者莫言先慧而发定，定慧有如灯光，有灯即光，无灯即暗，灯是光之体，光是灯之用，名虽有二，体用本同，此乃是定慧了也。念佛念佛，忍者忍者。(正末摔数珠科，云)师父，我忍不的了也！(唱)【双调】【新水令】我如今跳离人我是非乡，(带云)师父也，想俺那妻子呵！(唱)到大来间别无恙。我识破这红尘战白蚁，都做了一枕梦黄粱。我这般急急忙忙，今日个都打在我头上。(首座云)刘均佐，你听者。你那一灵真性，湛若太虚，五蕴色身，死如幻梦，果是顶门具眼，便知虚里无花，直下圆成，永超生灭。染缘易就，道业难成。不了前因，万缘差别。风景浩浩，凋残功德之林；心火炎炎，烧坏菩提之种。道念若同情念，自然佛法时时现前；为众如同为身，怕不烦恼尘尘解脱。(偈云)便好道：念佛弥陀福最强，刀山剑树得消亡。自作自招还自受，莫待临时手脚忙。念佛念佛，忍者忍者。(正末云)是，念佛。南无阿弥陀佛。(睡科)(首座云)刘均佐睡着了也，着他见个境头。疾！此人魔头至也。(旦儿同俫儿上，云)自家刘均佐浑家便是，我看员外去。(见科云)员外。(正末云)大嫂，你那里来？(旦儿云)员外，我领着孩儿望你来。(正末云)大嫂，则被你想杀我也。(唱)【雁儿落】不由我不感伤，不由我添悲怆。咱须是美眷烟，争奈有这村和尚。(旦儿云)你怕他做甚么？(正末云)大嫂，你那里知道。(唱)【得胜令】他则待轮棒打鸳鸯，那里肯吹玉引鸾凰。(旦儿云)员外，则被你苦痛杀我也。(正末唱)你道是痛苦何时尽，我将你这恩情每日想。(印忍字旦儿手上科)(旦儿云)你看我手上印下个忍字也。(正末唱)我这里斟量，恰便似刀刃在心头上放。不由我参详，大嫂也，我是绝恩情的海上方。(旦儿云)两个孩儿都在这里，看你来也。(正末云)孩儿也，想杀我也。(唱)【水仙子】眉尖眼角恰才汤，(做印忍字俫儿眉额上科)(唱)也似我少吉多凶歹字样，更做道壶中日月如翻掌。大嫂也我则看你手梢头不觑手背上，(见忍字科)(唱)如今这天台上差配了刘郎。孩儿印在眉尖上，女儿印在眼角旁，(看忍字科)(唱)忍的也你生割断了俺子父的情肠。(首座云)速退！(旦儿同俫儿下)(布袋同旦儿、俫儿上转一遭下)(正末见科，云)师父，才来的那个，不是俺老师父？(首座云)是俺师父。(正末云)那两个夫人是谁？(首座云)是俺大师父娘、二师父娘。(正末云)那两个夫人是谁？(首座云)是俺大师父娘、二师父娘。(正末云)那两个小的是谁？(首座云)是师父一双儿女。(正末怒科，云)好和尚也！他着我休了妻，弃了子，抛了我铜斗儿家私，跟他出家，兀的不气杀我也！师父，休怪休怪，我也不出家了，我还我家中去了也。(唱)【川拨棹】他原来更荒唐，好也啰你可便坑陷了我有甚么强？我有那稻地池塘，鱼泊芦场，旅店油房，酒肆茶坊，锦片也似方廊画堂，我富绝那一地方。那一日因贱降，相识每重重讲。(云)正饮酒间，兄弟道：哥哥，门首一个胖和尚。(唱)【七弟兄】我出的正堂库房，正看见你这和尚，没来由吃的偌来胖。把这个刘员外赚入火坑旁，(首座云)忍者。(正末云)休道我，(唱)便是释迦佛恼下莲台上。【梅花酒】你送了我这一场，休了俺那红妆，弃了俺那儿廊，他倒有两个婆娘。好打这点地脚，他可甚么出山像，又搅下这师长。(首座云)刘均佐，忍者，休慌。(正末唱)你不慌我须慌，(首座云)忍者，你休忙。(正末唱)你不忙我须忙。我从来可烧香，他着我礼当阳；我平生爱经商，他着我守禅床；我改过这善心肠，他做出那恶模样，吾师行乞明降。(云)师父，这出家人，尚然有妻子呵！(唱)【喜江南】天那，送的我人离财散怎还乡？不想这释迦佛倒做了画眉郎。想俺糟糠妻子倚门傍，今日个便往；免了他短金钗画损在绿苔墙。(首座云)刘均佐，你不修行，你往那里去？(正末云)师父，你休怪，我不出家了，则今日还我那汴梁去也。(首座云)你既要回你那家乡去呵，你则今日便索长行也。(正末唱)【鸳鸯煞】我早知道他有妻孥引入销金帐，我肯把金银船沉入那惊人浪？他刬地抱子携男，送的我家破人亡。畅道好教我懒出这山门，羞归我那汴梁。映衰草斜阳，回首空惆怅。我揣着个羞脸儿还乡，从今后我参甚么禅宗，听甚么讲！(下)(首座云)嗨！谁想到刘均佐见了些小境头，便要回他那汴梁去。这一去，见了那酒色财气，人我是非，贪嗔痴恶后，遇我师父点化，方能成道。(偈云)我佛将五派分开，参禅处讨个明白。若待的功成行满，同共见我佛如来。(下)第四折(净扮孛老领俫儿上，云)月过十五光明少，人到终年万事休。老汉汴梁人氏，姓刘名荣祖，年八十岁也。我多有儿孙，广有田产，我是这汴梁第一个财主。我的父亲曾说，我那祖父公刘均佐，被个胖和尚领着他出家去了。手心里有个忍字，是俺祖公公的显证。至今我家里留下一条手巾，上面都是忍字。我满门大小，拜这手巾，便是拜俺祖公公一般。时遇着清明节令，我带着这手巾去那祖宗坟上，烧纸走一遭去。(下)(正末上，云)自家刘均佐便是。谁想被这秃厮，闪我这一闪，须索还我家中去也。(唱)【中吕】【粉蝶儿】好教我无语评跋，谁想这脱空禅客僧瞒过，干丢了铜斗儿家活。则俺那子和妻，心意里，定道我在莲台上稳坐。想必我坑陷的人多，着这个看钱奴受这一场折挫。【醉春风】我堪恨这寺中僧，难消我心上火。则被他偌肥胖蠢东西倒瞒了我、我。赶不上庞居士海内沉舟，晋孙登苏门长啸，我可甚么谢安石东山高卧。(云)我自离了寺中数日，这搭儿是俺祖上的坟。可怎生别了？我再认咱。险些儿走过去了，正是俺的祖坟也。我入的这坟来。(唱)【迎仙客】我行来到坟地测，(云)怎生这等荒疏了？(唱)长出些棘针科。(云)去时节那得偌大树来？(唱)去时节这一颗松柏树儿高似我，至如今便长得疾，莫不是雨水多？我去则有三个月期过，可怎生长的有偌来大？(云)去这坟里面看一看。我走了一日光景也，我这里坐一坐咱。(孛老上，云)老汉刘荣祖。可早来到这坟前也。一个后生，在那里坐着，我试问他咱。兀那后生，你来俺这里做甚么？(正末云)是俺家的坟，不许我在这里坐那？(孛老云)这弟子孩儿，是俺家的坟，你在这里坐，你倒又说是你家的坟。(正末云)这老子无礼也，俺家的坟，不由我坐？(孛老云)怎生是你家的坟？你说我听者。(正末唱)【上小楼】我和你个庄家理说，也不索去官中标拨。谁着你便石虎石羊周围边厢，种着田禾？(孛老云)既是你家坟，有多少田地？(正末唱)这里则是五亩来多大一埚，你常好是心粗胆大，你把俺这坟前地倚强耕过。(孛老云)是俺家的坟！(正末云)是俺家的坟！(孛老云)既是你家的坟，可怎生排房着哩？(正末唱)【幺篇】正面上排祖宗，又不是安乐窝。割舍了我打会官司，唱叫扬疾，便待如何！(孛老云)兀那弟子孩儿，你敢打我不成？(正末云)我便打你呵，有甚么事？(唱)我这里便忍不住，气扑扑向前去将他扯捋，休、休、休，我则怕他衣衫襟边又印上一个。(云)既是你家祖坟，你可姓甚么？(孛老云)我姓刘。(正末云)你姓刘，可是那个刘家？(孛老云)我是刘均佐家。(正末家)是那个刘均佐家？(孛老云)被那胖和尚引去出家的刘均佐家。(正末背云)恰是我也。(回云)那刘均佐是你的谁？(孛老云)是我的祖公公哩。(正末云)你这坟前可怎生排着哩？(孛老云)这个位是俺祖公公刘均佐的虚冢儿。(正末云)这个位是谁？(孛老云)这是俺祖公公的兄弟刘均佑。(正末云)敢是那大雪里冻倒的刘均佑么？(孛老云)呀，你看这厮，怎生这般说？(正末云)这个是谁？(孛老云)是我的父亲。(正末云)可是那佛留么？(孛老云)可怎生唤俺父亲的小儿名？(正末云)这个位儿是谁？(孛老云)是我的姑娘。(正末云)可是僧奴那妮子么？(孛老云)你收着俺一家儿的胎发哩？(正末云)你认的你那祖公公刘均佐么？(孛老云)我不认的。(正末云)睁开你那眼，则我便是你祖公公刘均佐。(孛老云)我是你的祖爷爷哩！你怎生是我的祖公公？(正末云)我说的是，你便认我；我说的不是，你休认我。(孛老云)你试说我听咱。(正末云)当日是我生辰之日，被那个胖和尚在我手心里写个忍字，水洗不下，揩也揩不掉，印了一手巾忍字，我就跟他出家去了。我当初去时，留下一条手巾，上面都是忍字，可是有也是无？(孛老云)手巾便有，则怕不是。(正末云)你取那手巾我认。(孛老云)兀的不是手巾，你认。(正末认科，云)正是我的手巾，怕你不信呵。你看我手里的忍字，与这手巾上的可一般儿？(孛老云)正是我的祖公公。下次小的每，都来拜祖公公。(众拜科)祖公公，你可那里来？(正末云)你起来。(唱)【满庭芳】您可便一齐的来拜我，则俺这亲亲眷眷，闹闹和和。你当房下辈儿谁年大？(孛老云)则我年长。(正末唱)他可便发若丝窝。(云)这个是谁？(孛老云)这个是俺外甥女儿哩。(正末唱)则这外甥女倒老如俺嬷嬷，(云)这个是谁？(孛老云)这个是重孙子哩。(正末唱)则我这重孙儿倒做得我哥哥。将此事都参破，人生几何，恰便似一枕梦南柯。(孛老云)公公，你怎生年纪不老也？(正末云)你肯依着我念佛，便不老。(孛老云)怎生念佛？(正末云)你则依着我念南无阿弥陀佛。嗨，刘均佐也，原来师父是好人。我跟师父去了三个月，尘世间可早百十余年，弄的我如今进退无门。师父，你怎生不来救救您徒弟也。(唱)【十二月】师父你疾来救我，这公事怎好收撮？我想这光阴似水，日月如梭。每日家不曾道是口合，我可便剩念了些弥陀。【尧民歌】呀！那里也脱空神语浪舌佛，我倒做了个庄子先生鼓盆歌。师父也不叟你升天去后我如何。(云)罢、罢、罢，要我性命做甚么，(唱)我则索割舍了残生撞松棵。(撞松科)(布袋上，云)刘均佐，你省了也么？(正末云)师父，你徒弟省了也。(布袋云)徒弟，今日正果已成，才信了也呵。(正末唱)说的是真也波哥，皆因忍字多，(云)师父，你再一会儿不来呵，(唱)这坨儿连印有三十个。(布袋云)刘均佐，你听者。你非凡人，乃是上界第十三尊罗汉宾头卢尊者。你浑家也非凡人，他是骊山老母一化。你一双田妇，一个是金童，一个是玉女。为你一念思凡，堕于人世，见那酒色财气，人我是非，今日个功成行满，返本朝元，归于佛道，永为罗汉。你认的贫僧么？(正末云)不认的，师父是谁？(布袋偈云)我也不是初祖达摩，我也不是大唐三藏，则我是弥勒尊者，化为做布袋和尚。(正末拜科，云)南无阿弥陀佛。(唱)【煞尾】不争俺这一回还了俗，却原来倒做了佛。想当初出家本为逃灾祸，又谁知在家也得成正果。(同下)题目乞儿点化看钱奴正名布袋和尚忍字记\n"}
{"title": "泊舟虎山桥", "industry": "明代", "author": "黄渊耀", "content": "\n春寒风压酒，水满月平桥。何处渔樵客，歌声到暮潮。\n"}
{"title": "壬戌元宵应制绝句八首 其一", "industry": "明代", "author": "顾清", "content": "\n楼前灯火合彤霞，云里箫韶引翠华。散出黄柑齐拜赐，玉皇遥在七香车。\n"}
{"title": "诸公赋东园兄铜雀砚甚夸余独不然然苏长公", "industry": "宋代", "author": "艾性夫", "content": "\n临洮健儿衷甲衣，曹家养儿乘祸机。匹夫妄作九锡梦，鬼蜮敢学神龙飞。负鼎而趍不遄死，筑台尚俗储歌舞。但知铜雀望西陵，不觉妖狐叫墟墓。分香卖履吁可怜，所志止在儿女前。竟令山阳奉稚子，出尔反尔宁无天。陈留作宾向司马，包羞更出山阳下。国亡台废天厌之，何事人犹拾残瓦。古来观物当观人，虞琴周鼎绝世珍。区区陶甓出汉贼，矧可使与斯文亲。歙溪龙尾夸子石，端州鸲眼真苍璧。好奇不惜买千金，首恶宁容汙寸墨。书生落笔驱风雷，要学鲁史诛奸回。诅君唾去勿复用，铜雀犹在吾当摧。\n"}
{"title": "南歌子", "industry": "宋代", "author": "杨无咎", "content": "\n笛喷风前曲，歌翻意外声。年来老子厌风情。可是于君一见、眼双明。\n\n枕臂听残漏，停杯对短檠。直教笔底有文星。欲状此时情味、若为成。\n"}
{"title": "送牛首炉与人", "industry": "宋代", "author": "周端臣", "content": "\n千载墦间偶得存，傅从鼻祖到云孙。土痕蚀处形摹薄，苔色侵来款识昏。制样想应规象鼎，验图只合配犧尊。赠君博古斋中去，书傅閒时细讨论。\n"}
{"title": "次颍川", "industry": "宋代", "author": "张耒", "content": "\n许昌古名都，气象良未替。客子远道来，尘埃满襟快。黄昏造孤驿，买饭啮枯胾。庭宽蟾蜍高，霜气彻寒被。赖携朱提杯，可具一饭费。无人劝我酌，孤独伴客醉。笙箫谁家楼，语笑月中市。何人不行乐，而我独涕泪。夜长更漏稀，风急鼓鼙驶。天明卷席去，行止随所值。\n"}
{"title": "郑公泉", "industry": "宋代", "author": "华镇", "content": "\n溪上清泉玉色寒，临泉蹋尽石苔斑。为怜北阙乘轩客，白首高情在旧山。\n"}
{"title": "次韵同年李孟豳编修见贻", "industry": "明代", "author": "张以宁", "content": "\n玉京仙家十二楼，真珠垂箔珊瑚钩。锦袍仙人醉吟处，蟠桃开遍金鳌头。笑予卜居问詹尹，江枫摇落霜鸿影。淮水东边昔遇君，琼花泻露金盘冷。美人云髻歌堂堂，白日缓辔回清光。五年相别复相见，桂树萧飒飞秋霜。君今青云致身早，笑语从容陪阁老。垂鞭晓拂琼林枝，抽毫夜视明光草。雪风吹酒生绿鳞，我起洗濯新丰尘。会当鸟爪擘麟脯，海上一笑三千春。\n"}
{"title": "本宁谈蜀中用兵后和二首 其一", "industry": "明代", "author": "沈一贯", "content": "\n夔子当年国，明妃此夕村。温泉通海窟，石壁镇江门。野哭知谁氏，年饥守故原。啼乌声未歇，犹和断肠猿。\n"}
{"title": "秋雨北榭作", "industry": "宋代", "author": "陆游", "content": "\n秋风吹雨到江濆，小阁疏帘晚色分。津吏报增三尺水，山僧归入万重云。飘零露井无桐叶，断续烟汀有雁群。了却文书早寻睡，檐声偏爱枕间闻。\n"}
{"title": "题张复画二十绝 其十五", "industry": "明代", "author": "王世贞", "content": "\n列岫引船头，千林羃墙角。看着此中佳，此中人不觉。\n"}
{"title": "鹊桥仙（丙寅七夕）", "industry": "宋代", "author": "郭应祥", "content": "\n两情相向，一年厮睚，等得佳期又到。休言夜半悄无人，那喜鹊、也须知道。\n\n来今往古，吟诗度曲，总漫萦牵怀抱。不如乞取巧些些，待见了、分明祷告。\n"}
{"title": "雨过凉甚", "industry": "宋代", "author": "周紫芝", "content": "\n龙脚蜿蜒苦未收，乱云携雨过西州。倚栏斜日到烟树，回首数星横夕楼。乐岁岂关羁客事，好风聊为老人留。今宵枕簟凉如水，又向华胥作烂游。\n"}
{"title": "汉文帝", "industry": "宋代", "author": "卫宗武", "content": "\n恺悌而爱人，恭俭以持已。府库有余财，勿忍为已费。田租奉人上，屡至为民赐。不肯私嬖臣，以存大臣体。不敢私贵戚，以贻天下议。澹乎无嗜好，绝不尚功利。断刑岁数百，烟火绵万里。礼乐虽未遑，亦足为善治。洪惟庆历君，盛德概相类。爰立俱名臣，后元则无是。\n"}
{"title": "刘知监端午前一日以诗送甜苦笋末章有谢绝香蒲与酒壶之句以五绝句送酒 其三", "industry": "宋代", "author": "许及之", "content": "\n新来怀抱少人知，自入修门未有诗。鸠自呼晴蛙唤雨，羡君湖上看西施。\n"}
{"title": "题杨希元朝议南轩", "industry": "宋代", "author": "范纯仁", "content": "\n卜居俯涧瀍，开轩面嵩洛。迥占西都胜，高据北邙脚。千门凝紫烟，群峰参碧落。神皋势回抱，天阙谁开凿。朝阳丽金碧，半空横殿阁。滩声夜潺湲，云气暮惨错。春花敷烂锦，夏木成翠幄。三川披画图，八极开綷幕。曾无登涉勤，坐享仁智乐。主人富才识，大隐当城郭。早解郡印还，勇脱官检缚。清心对万景，真趣绝外铄。可笑学神仙，妄意向寥廓。\n"}
{"title": "送通政寺丞章有常使朝鲜 其一", "industry": "明代", "author": "王汝玉", "content": "\n已受苏卿节，还乘博望槎。金章龟伏纽，紫诰凤盘花。明主亲颁命，藩臣敬拜嘉。宁烦遣荀彘，环海久为家。\n"}
{"title": "大鹏窝", "industry": "明代", "author": "陈琏", "content": "\n大山小山千万重，天边削出金芙蓉。丹崖翠壁宛如画，无乃秀气钟鸿濛。枪竿龙门俱此通，碧溪流水春溶溶。犬羊腥秽久荡涤，岩壑往往来清风。我时扈从随飞龙，竟日笑入烟霞中。明发浩亹关上去，回瞻秀色郁葱葱。\n"}
{"title": "和李溉之园居杂咏八首 其二", "industry": "元代", "author": "范梈", "content": "\n岂是幽栖地，飞腾亦未量。城根分鼠壤，池面合鱼梁。名久喧郎署，歌时感女桑。畏卿音调苦，畴复贵相忘。\n"}
{"title": "甲戌七月二十七夜大雷雨有感", "industry": "宋代", "author": "周密", "content": "\n骄阳煽馀威，热恼若昏醉。邀凉卧虚棂，顿觉景象异。乾坤若黟漆，相对不相视。雷车与电镜，云族撑赑屃。如发马陵伏，万弩一时至。如河决宣房，澎湃石崩坠。又如入蔡州，鹅鹜杂兵骑。轰腾立四海，熛怒翻九地。儿啼抱头窜，婢噤移足踬。鸟兽相号呼，鸡犬竞趋避。隐床夜九迁，穿瓦雨如酾。屋老欲摧压，危慄心惴惴。敬此天动威，起坐不敢寐。哀哉昔吾亲，多病易惊悸。每于风雨交，拥护不少置。九京闻不闻，生死同一致。不能抱冢泣，不孝天所弃。漫游远坟墓，荣亲愿难遂。作誓守松楸，或可酬此志。白云起泷冈，西望挥血泪。\n"}
{"title": "玉漏迟 壬辰围城中，有怀淅江别业", "industry": "元代", "author": "元好问", "content": "\n淅江归路杳。西南仰羡，投林高鸟。升斗微官，世累苦相萦绕。不入麒麟画里，又不与、巢由同调。时自笑。虚名负我，平生吟啸。扰扰马足车尘，被岁月无情，暗消年少。钟鼎山林，一事几时曾了。四壁秋虫夜语，更一点、残灯斜照。青镜晓。白发又添多少。\n"}
{"title": "布谷吟", "industry": "宋代", "author": "陈造", "content": "\n泼袴不容脱，鸟语徒殷勤。输租质农器，有袴那解新。官中催科吏如虎，告时趣耕尔能许。即今春种未入田，安得县胥知愧汝。卑栖挽喙良易谋，聒聒强任田家忧。啼时未旦夜不休，班班血痕衔口头。人将近似测禽语，汝意真解忧农不。或传悍妻天所怒，姑不可挝渠不顾。罚为此鸟声曩愆，警世毋为郭家妇。南方谀佛古到今，人持数珠家梵音。区区说似一百八，讥诃劝相知何心。浙风淮俗隔江水，意解禽言乃如此。苏黄妙句谁嗣之，两地流传并须纪。世问儒墨纷相攻，巨细彼此臧谷同。争如痛饮卧长昼，付渠马耳射东风。\n"}
{"title": "和姜总管归途", "industry": "宋代", "author": "虞俦", "content": "\n城郭迎车骑，溪山展画图。归鸦翻落叶，宿雁集寒芜。酒里倾肝胆，吟边识步趋。佳人来底暮，心傒碧云苏。\n"}
{"title": "怀寄彭城朋好十首 其二 张大", "industry": "宋代", "author": "贺铸", "content": "\n努力张谋父，躬耕老白云。无年俭足用，此外奈何君。\n"}
{"title": "过霸东石桥，桐花尽落", "industry": "宋代", "author": "杨万里", "content": "\n老去能逢几个春，今年春事不关人。红千紫百何曾梦，厌尾桐花也作尘。\n"}
{"title": "大雪过花子峰下有怀仲退南翁兼简志上人", "industry": "宋代", "author": "黎廷瑞", "content": "\n诗人得意吐还休，长要胸中此境留。千载风流今始解，剡溪夜半有行舟。\n"}
{"title": "田家 其二", "industry": "清代", "author": "胡承诺", "content": "\n六月犹不雨，旱云若烟火。桔槔引长渠，银汉光{巾可}𢃦。邻里皆兄弟，一饭无偏颇。楚泽有高士，寄声来道左。遗我瓮头春，不减刘白堕。青青水上萍，露气清独坐。\n"}
{"title": "题昆崙雪晓图", "industry": "明代", "author": "刘炳", "content": "\n自有宇宙，便有此山。六丁智力惮疏凿，一气神秀钟巑岏。九龙上蟠日月丽，六鳌下镇沧溟寒。西母双凫远莫至，周王八骏遥难攀。万仞皑皑太古雪，大明中开烂银阙。玉京瑶圃恍瀛洲，一洗胸中烦恼热。自非砥柱障狂澜，大地苍生混鱼鳖。摩挲此图双眼开，令我胸次生崔嵬。安如磐石奠四海，长歌万里天风来。\n"}
{"title": "送吴中复守长沙", "industry": "宋代", "author": "郭獬", "content": "\n初登西汉文章府，便领吴王第一州。绕郭白云衡岳近，满帆明月洞庭秋。\n"}
{"title": "聚八仙", "industry": "宋代", "author": "许及之", "content": "\n高可侪琼树，低聊拟聚仙。亲看临汝种，见此不生年。\n"}
{"title": "奉和陆观察座是由枉赠二首 其一", "industry": "明代", "author": "陈子壮", "content": "\n何缘空谷下钧天，音乐元来韵绛筵。点瑟春风归已晚，邕桐馀爨赏犹先。经趋颜色三城矅，坐散氤氲万井烟。晞发不须吟泽畔，沧波閒上钓鱼船。\n"}
{"title": "岁暮杂感 其九", "industry": "清代", "author": "丘逢甲", "content": "\n寒宵读史一灯深，眼底浮云变古今。卒懦无狐篝楚火，士愚有狗斗秦金。故应积气天难坠，何致清谈陆便沉。上界不知人事苦，但闻开宴奏元音。\n"}
{"title": "书尾寄六十五侄孟容", "industry": "宋代", "author": "李光", "content": "\n转物庵中一老人，十年岭峤且藏身。黎山万叠波千顷，心镜孤圆月一轮。\n"}
{"title": "望青山", "industry": "明代", "author": "陶安", "content": "\n三峰江外出，千里梦中来。神秀还如昨，飘零独可哀。田园先业在，杖履几时回。斜日孤帆远，相思倚凤台。\n"}
{"title": "夜坐", "industry": "宋代", "author": "韩淲", "content": "\n连窗风撼山，引酒灯照坐。逍遥入庄吟，憔悴失楚些。\n"}
{"title": "绮寮怨", "industry": "近代", "author": "胡士莹", "content": "\n不信琴弦凄断，夜台秋雨声。记大陌、并骑分鞭，天涯路、共感云萍。如今山河邈若，寻诗地，败壁题泪盈。叹酒边、聚别匆匆，枫林梦，月黑愁更明。可念鹭鸥旧盟。烟尘障眼，沧波那许逃名。夜笛休听。忍回首、十年情。魂归冷云华表，恐化鹤、也心惊。西风满城。棠梨落尽处，看又生。\n"}
{"title": "挽李𣞒霁先辈 其一", "industry": "明代", "author": "成鹫", "content": "\n识得斯人玄又玄，真儒驻世是真仙。文章不落空王后，性命全归象帝先。穗帐衣冠如昨日，鼎湖弓剑忆当年。青山一觉希夷梦，更拟骑箕觐九天。\n"}
{"title": "二十八日驻跸鸡鸣山之沙城出营閒游", "industry": "明代", "author": "李时勉", "content": "\n清跸驻沙城，玉帐淩高丘。团营百里静，日已明戈矛。田家惜筋力，禾黍尚未收。盲飙吹沙尘，泱漭烟云浮。晚景风稍定，天宇澄素秋。辕门得随步，延目遂夷犹。近瞩鸡峰秀，净见浑河流。去适山水情，返值公与侯。撝诃盛驺从，意气赫道周。古来说良将，不贻明主忧。岂伊重高爵，激烈著嘉谋。裹革志何壮，据鞍心未休。一身岂复惜，百代声名留。迟回白日下，欲言无与酬。俛仰气益奋，把笔试欲投。拔剑坐深夜，寒光冲斗牛。何当一搴旗，兵气扫旄头。归悬藁街邸，歌舞颂皇猷。铭功在彝鼎，彼哉不怀羞。\n"}
{"title": "新安言怀寄内二首 其一", "industry": "明代", "author": "杨巍", "content": "\n青春过尽始东还，滚滚红尘马首间。明日到家应共惜，菱花相对说愁颜。\n"}
{"title": "满庭芳 暮渡扬子江", "industry": "清代", "author": "俞士彪", "content": "\n海月腾辉，潮流拍岸，飞鸿乱下沙汀。芦烟荻雾，山影不分明。风飐桅灯点点，似天末、欲坠微星。归途客，萧条行李，舟小布帆轻。飘零。还自叹，奔驰南北，非利非名。问年来踪迹，断梗浮萍。只怕江神笑我，嘱舟子、莫说俞生。孤棹快，人家烟火，依约润州城。\n"}
{"title": "吴正仲遗新茶", "industry": "宋代", "author": "梅尧臣", "content": "\n十片建溪春，乾云碾作尘。天王初受贡，楚客已烹新。漏泄关山吏，悲哀草土臣。捧之何敢啜，聊跪北堂亲。\n"}
{"title": "送徐登山人", "industry": "宋代", "author": "范仲淹", "content": "\n重君爱诗书，孜孜不知老。白发末理生，惟谈圣人道。爱君妙山水，所得是神气。尺素写林峦，邈有千里意。今日江南行，孤云无系程。直指九华峰，去扫先君茔。却来华阳川，与我溪上盟。行歌紫芝秀，坐啸清风生。练真变金骨，飘飘朝玉京。结成物外游，忘此天下情。\n"}
{"title": "菜羹", "industry": "宋代", "author": "白玉蟾", "content": "\n一卷仙家煮菜经，宰夫失笑太官惊。蓝田山里空餐玉，岂识闻韶别是清。\n"}
{"title": "答公权晚春", "industry": "宋代", "author": "方惟深", "content": "\n林圃芳菲尽，空阴绕院青。风条初脱絮，露沼欲生萍。地僻春犹冷，门闲书亦扃。临杯学强醉，怀抱只常醒。\n"}
{"title": "痴颐子绝句", "industry": "明代", "author": "佚名", "content": "\n幔亭峰下寒云外，流水飞花送小舠。夜宿山房清不寐，紫箫吹彻月华高。\n"}
{"title": "机简堂自隐静归为万年主人访余林下相与道旧", "industry": "宋代", "author": "吴芾", "content": "\n术业虽不同，于道俱有得。师为方外游，声价已籍籍。象教久衰微，赖师振业席。炉鞴与钳锤，信有弥天力。\n"}
{"title": "沙子中监县二子善才善庆俱登第因名其所居之山曰联桂所以纪瑞也诗以美之 其二", "industry": "元代", "author": "成廷圭", "content": "\n桂丛竞发山之阿，大株小株秋婆娑。灵鹫峰头月色薄，乌龙潭上天香多。吴刚持斧不敢近，郗诜对策将如何。岂惟二季在仙籍，诸孙还见援枝柯。\n"}
{"title": "过朝鲜王京", "industry": "清代", "author": "吴汝纶", "content": "\n攘臂言兵议已疏，锐身字小却良图。分民本计适已事，窃帝一时聊自娱。千载箕封遗俗在，九州禹迹远邻无。鲰生目睫疑空论，鲂鱮枯鱼势故殊。\n"}
{"title": "黄田人家别墅缭山种海棠为赋二绝", "industry": "宋代", "author": "刘克庄", "content": "\n海棠妙处有谁知，全在胭脂乍染时。试问玉环堪比否，玉环犹自觉离披。\n"}
{"title": "秦女卷衣曲", "industry": "明代", "author": "王世贞", "content": "\n萯阳宫中漏未央，荧荧初月丽初妆。此时秦女唤梳沐，此际泪湿罗衣裳。邯郸倡姬秦国母，秦王相国邯郸贾。邯郸大贾秦仲父，仲父舍人秦假父。可怜君王才十五。秦女贱，赵女骄，寄生茑萝出松标。耐向民间击土缶，难同贵邸伴吹箫。\n"}
{"title": "感秋和张文潜 其一", "industry": "宋代", "author": "徐积", "content": "\n汎汎河中舟，莫系河上柳。君看道傍叶，行人一挥手。枝条旦旦空，颜色何可久。坐恐霜霰繁，诸媚归一朽。我有千丈松，亭亭不可揉。生在孤峰上，独与云霞偶。群形靡且纷，不与较妍丑。群动日夜驰，而以静为守。守松者为谁，白发无憾叟。蓬蒿可蔽身，糟糠可糊口。言者寓于诗，默者寓于酒。谁知杯酌閒，便是无何有。念子于我深，我于子亦厚。记我守松篇，行行重回首。\n"}
{"title": "次娄克让宪副咏梅韵 其二", "industry": "明代", "author": "朱诚泳", "content": "\n一树寒梅冒雪开，看梅高士未曾来。空庭岁晚无聊赖，索笑巡檐日几回。\n"}
{"title": "夜", "industry": "清代", "author": "郝仲成", "content": "\n斜月明深池，流萤下高树。独夜澹无言，幽花滴香露。\n"}
{"title": "衡岳道中", "industry": "宋代", "author": "陈与义", "content": "\n野客元耕崧岳田，得游衡岳亦前缘。避兵径度吾岂忍，欲雨还休神所怜。世乱不妨松偃蹇，村空更觉水潺湲。非无拄杖终伤老，负此名山四十年。\n"}
{"title": "无题八首 其二", "industry": "明代", "author": "王彦泓", "content": "\n怯上兰舟细步来，笑看渡影按金钗。陈王著眼先罗袜，温尉关心到锦鞋。把酒熨衣容旋学，摘花烹茗仟频差。船娘为近窗纱泊，免踏前门月露街。\n"}
{"title": "六月十三日寿陈子徽太博十首以无官一身轻有", "industry": "宋代", "author": "戴表元", "content": "\n自古皆有隐，陶生隐於酒。炎氛四面集，一窟在北牖。世人羡桃源，桃源复何有。惟容醉乡徒，百世得相友。\n"}
{"title": "好事近", "industry": "当代", "author": "王引", "content": "\n年少客长安，惯看树梢昏月。今对长安灯火，已天涯为客。蓟门桥下草离离，重来问消息。尽数城中车马，梦槐花青白。\n"}
{"title": "高士颂九十一首 其六十三 闵贡", "industry": "明代", "author": "黄省曾", "content": "\n仲叔高栖，藏宝迷国。一介弗取，卓然贞白。□牒司徒，寄形安邑。枯槁当年，风流九域。\n"}
{"title": "瑞鹤仙·过重阳三九", "industry": "宋代", "author": "佚名", "content": "\n过重阳三九。正日行析木，方移旦柳。天公爱黔首。念整顿乾坤，须还大手。蚌珠才剖。玉麒麟、世间希有。想当年，玉燕投怀，瑞气应冲牛斗。非偶。节逢庆会，华渚虹流，北枢电绕。明良须偶。盈月第、分前後。念元鸟生商，嵩神孕甫，两听管弦新奏。愿年年，主圣臣贤，与天长久。\n"}
{"title": "白纻词六首 其六", "industry": "明代", "author": "黎景义", "content": "\n越罗楚练秋云轻，环佩葳甤兰蕙馨。娇娆十四已知名，可怜一顾倾人城。月影花间下辇迎，含羞掩扇难为情，愿作平原双慎令。\n"}
{"title": "武城道中夜闻作吴语而歌者仿佛竹枝遗响因为", "industry": "明代", "author": "陆完", "content": "\n数间茅屋隐平沙，隔岸微闻唤酒家。若道消愁全仗酒，也停双橹倩人赊。\n"}
{"title": "白头公", "industry": "明代", "author": "张宁", "content": "\n生来便唤白头公，名物相依偶此同。满地东风自春色，非关临老入花丛。\n"}
{"title": "梅花百咏 其二十二 孤梅", "industry": "元代", "author": "冯子振", "content": "\n标格清高迥不群，自开自落傍无邻。天寒岁晏冰霜里，青眼相看有几人。\n"}
{"title": "避城", "industry": "清代", "author": "金和", "content": "\n海上逃人言凿凿，夷于丁男不甚虐。惟与妇人作剧恶，比户由来皆大索。城中儿女齐悲啼，四乡一一谋枝栖。寻常家具邀人赍，腰缠浪掷轻如泥。谁谓乡农亦称霸，百金才许蜗庐借。瓢水束薪珠玉价，钗钿裙袜夺之诈。稍不如意便怒骂，抢地无言但拜谢。道来此间已被赦，不见邻妇头鬖鬖。无钱能赁香笋篮，膝前有女年十三。中夜急嫁西家男，身携布被居茅庵。\n"}
{"title": "西堂早茗读在山堂来诗次韵却寄语多浅率以病多思涩不能过自绳刻矣", "industry": "近代", "author": "朱庸斋", "content": "\n隔年髡柳尚离离，不为经寒改旧姿。入座尚怜青到眼，酿春难得雨成丝。矜才讵可轻馀命，怆别须拚纵一卮。惆怅极天无好梦，所思犹在水之湄。\n"}
{"title": "瑞鹤仙·吴兴姚亶素为王半塘姻旧。乱后复侨居吴门。以填词图徵题，并寄示近作，倚此奉报", "industry": "清代", "author": "夏孙桐", "content": "\n劫灰吟未了。正庾郎萧瑟，江关秋老。寒枝夜乌绕。况相逢南雁，诉将怀抱。风烟坐啸。满奚囊、愁缣恨草。盻春回、节物关情，漫惜冻杯倾倒。闻道。承平追溯，四印高斋，擘笺摛藻。音沉韵杳。黄垆畔、记曾到。话春明前事，荒驼残陌，凭续梦余后稿。怕听它、暮雨吴沤，断肠苦调。\n"}
{"title": "禽言·枭", "industry": "宋代", "author": "罗公升", "content": "\n人谁独无母，汝母良可悲。汝饱讵几乎，亦有生子时。\n"}
{"title": "东郊春兴", "industry": "清代", "author": "章甫", "content": "\n大块文章点缀工，十分春色海东东。晴光烘著閒花草，遮莫争娇绿与红。\n"}
{"title": "山中即景四首", "industry": "宋代", "author": "赵友直", "content": "\n故园秋雨后，足迹遍溪山。月入芦花冷，风磨柳叶残。群乌乱木末，独雁咽云端。此景堪谁遣，村醪味带酸。\n"}
{"title": "放船先寄普照老夷白", "industry": "宋代", "author": "吴则礼", "content": "\n楷楼澹沲冬日斜，半世三钟并五车。处处变禅作居士，年年行脚见僧伽。偶然摩腹船鸣鼓，聊复捐书雁聚沙。先遣毛锥交说似，即今镜里有霜华。\n"}
{"title": "望江南", "industry": "清代", "author": "沈岸登", "content": "\n江南月，三五正团圞。惊起乳鸦啼不住，断肠人在小阑干。飞上玉钗寒。相思泪，碧海未曾乾。还记夜深频送我，半轮山角挂征鞍。何处更同看。\n"}
{"title": "余观近时诗人往往有以前代台名为赋者辄用效颦以消馀暇 其四 黄金台", "industry": "元代", "author": "岑安卿", "content": "\n雕墙峻宇无不亡，蓟城筑宫国乃昌。屈身延士礼优异，四方英俊如云翔。郭生马喻真良策，亟拜乐卿为上客。兵行旬日入临淄，秦楚诸君咸辟易。夙心已雪先王耻，七十齐城祇馀二。君王仙去主帅逃，叹息后人非继志。巍台悲惨朔风号，不知骑劫何时招。\n"}
{"title": "题临漪亭 其二", "industry": "清代", "author": "弘历", "content": "\n日色上檐多，初冬风物和。绿筠静不籁，银水潋犹波。古砌馀苔篆，寒禽择树柯。蜃窗试凭揽，比似画诚过。\n"}
{"title": "游天平山", "industry": "宋代", "author": "王疏", "content": "\n胜景奇踪烂漫游，归鞍欲上重回头。山禽于我情何厚，逐马声声似见留。\n"}
{"title": "劝农出郊三绝", "industry": "宋代", "author": "王炎", "content": "\n桃花一笑弄春晴，布谷澜翻亦劝耕。十雨五风蒙帝力，愿风父老庆秋成。\n"}
{"title": "江上四首 其二", "industry": "宋代", "author": "王令", "content": "\n梦载十舟胜一钩，曳缗万里悬十牛。饱食身至东海投。还踞秦山待鱼食，所得果可餔九州。\n"}
{"title": "洞庭", "industry": "宋代", "author": "胡松年", "content": "\n白蘋风静碧波沉，画舸来游着意深。愿觅灵文窥秘钥，更追遗范写良金。姓名便合联真隐，出处何妨拟醉吟。畴昔光阴费行乐，中原鼙鼓正伤心。\n"}
{"title": "题君山爱松轩", "industry": "宋代", "author": "李吕", "content": "\n青青窗外松，高下如羽盖。不论霜雪晨，屹立风雨外。深根养茯苓，千岁坐可待。世情苦炎凉，一日几变态。此物独坚贞，雅志在久耐。清声万壑传，时奏庄生籁。\n"}
{"title": "见梁检法书怀八绝句于广文尉曹处次韵", "industry": "宋代", "author": "赵蕃", "content": "\n辞好曾闻喻色丝。那知妙处本天姿。若穷句法源流远，曾见梅山唱和诗。\n"}
{"title": "送韩少琦出关杀贼二首 其二", "industry": "近代", "author": "张采庵", "content": "\n阔刀大马一身轻，贼首纵横下百城。得到黄龙须痛饮，樱花如血闹东京。\n"}
{"title": "再吟六诗四首拜呈 其三", "industry": "宋代", "author": "孔平仲", "content": "\n侯服安无事，官曹静不哗。畴非信善友，俱是孝廉家。荀衮传荣耀，温龙竞爪牙。尺舆思附凤，角扇笑萦蛇。士习贤科论，人趋太守衙。庄衢当自骋，陈药更谁誇。和露餐荷叶，临流饮雪花。草莱依瑞穗，荆布缀明珈。且固官庭守，宁忧柄用赊。它时摇玉佩，鳌禁定联华。\n"}
{"title": "扶胥感兴", "industry": "明代", "author": "林光", "content": "\n了了空斋据海涯，结趺曾记坐忘时。不辞铜鼓声惊梦，且看波罗子上枝。大艑高舸新望眼，疏松白月旧题诗。百年三万六千日，孟浪红尘几脱羁。\n"}
{"title": "育王寺", "industry": "宋代", "author": "高翥", "content": "\n精蓝游历地，景物自情亲。鹤引登山客，僧迎礼塔人。名花千佛供，乔木万夫身。碑刻东坡作，重来为拂尘。\n"}
{"title": "浣溪沙 其八", "industry": "清代", "author": "俞士彪", "content": "\n一点残灯落翠篝。杏花朝雨冷悠悠。起来无语叠罗帱。枕上朦胧曾握臂，镜前娇懒怕梳头。坐看双燕入红楼。\n"}
{"title": "招谢居安", "industry": "宋代", "author": "朱松", "content": "\n暗中摸索故难忘，客舍相逢话最长。更有异书分我读，只无名酒与君觞。\n"}
{"title": "次前韵答原伯二首 其二", "industry": "宋代", "author": "周孚", "content": "\n涪翁所传法，皎与日星俱。举世沦燕说，看公走郑巫。至音常想像，戆腹谩模苏。安得空桑曲，相从奏坐隅。\n"}
{"title": "偈倾一百六十九首", "industry": "宋代", "author": "释智朋", "content": "\n放下身心，仁义礼智。黄面瞿昙，捞天摸地。四月十五，唤作结制，东行不见西行利。\n"}
{"title": "送梁思伯二首 其一", "industry": "明代", "author": "欧大任", "content": "\n神鲤乘波化，翔鶤待风游。丈夫志四海，岂能甘一丘。骊驹驾在门，我友适燕州。殷勤挈尊酒，饮饯城南楼。顾瞻两鸳鸯，将离难久留。匪无新相知，孰如故绸缪。行役不可辞，道路非所忧。赠子古别离，佩子双吴钩。勖哉树芳绩，佳期岂无由。\n"}
{"title": "和湘东王古意咏烛诗", "industry": "南北朝", "author": "萧纲", "content": "\n花中烛。似将人意同。忆啼流膝上。烛焰落花中。\n"}
{"title": "春佃六首 其一", "industry": "明代", "author": "释函是", "content": "\n幽谷逢春至，蔼然鬯予情。江流日以长，山鸟时一鸣。重云蔽群木，冥蒙遂所生。斯人独不然，耳目馀聪明。万物纷其前，安得返无名。役役百年中，毁誉争虚声。何不乘青阳，优游同耦耕。旷观古与今，贤智多无成。惜此荷锄人，来往空生平。\n"}
{"title": "示观上人", "industry": "宋代", "author": "释德洪", "content": "\n观公短小精悍色，试手来参五味禅。挂起北窗都会取，湘江云水自连天。\n"}
{"title": "令逸作岁寒知松柏题诗因作", "industry": "宋代", "author": "赵蕃", "content": "\n不有岁寒时，若为松柏知。南方故多暖，此物宁能奇。漫道同生植，何云盛衰齐。不臣真浪说，难用空增悲。匠石令孰是，明堂那觉迟。玄都种桃者，一笑已前期。\n"}
{"title": "翠湖杂咏 其七 清风亭", "industry": "明代", "author": "周瑛", "content": "\n独向高堂坐，清风问伯夷。不知孤竹国，何似首阳芝。布被煖如纩，藜羹甘若饴。人生各有志，吾自得吾师。\n"}
{"title": "百字令·题江建霞初日芙蓉图", "industry": "清代", "author": "邹韬", "content": "\n春温回首，莽天涯、牵起丝丝离恨。记取临岐珍重语，脉脉眼波微晕。侬意胶心，卿情烁骨，颠倒鸳鸯命。萧娘将嫁，来生钿盒重订。却喜海外琼仙，江郎写出，幽媚传真韵。天女瀛台妆窈窕，印出瑶宫花影。梦断旁妻，诗题本事，抵得银河聘。三神山远，玉箫再世难证。\n"}
{"title": "观海 其三", "industry": "明代", "author": "屈大均", "content": "\n日出当中夜，红轮十丈馀。海波烧尽赤，掩映是扶胥。\n"}
{"title": "长江潦水诗十二韵应制", "industry": "明代", "author": "吴伯宗", "content": "\n巴蜀已消雪，长江潦水浑。洪涛涵日月，巨浪浴乾坤。回拥三山出，雄驱万马奔。大声如拔木，远势泻倾盆。浩荡川原混，微茫岛屿蹲。漫漫连两岸，渺渺接千村。毂转盘涡急，云蒸湿气屯。浮游多浴鹭，变化有溟鲲。已足沾畴陇，还应赴海门。朝宗长不息，灌溉意常存。惠泽流今古，阴阳顺晓昏。滔滔南国纪，永护九重尊。\n"}
{"title": "游玉泉", "industry": "明代", "author": "徐庸", "content": "\n石池无半亩，中有大小鱼。水清见鳞鬣，玉壶湛空虚。我来□观玩，况是春雨馀。抚掌源复动，涌泉出须臾。分流向下方，冷冷响沟渠。傍有高低田，稼穑蒙沾濡。造化存妙理，昼夜无停机。尘缨未能洗，一酌情自怡。因思漆园吏，濠梁兴何如。\n"}
{"title": "书幸", "industry": "宋代", "author": "陆游", "content": "\n土盎常余菜，山庖不绝烟。罢医翻少疾，无术自长年。小舴烟波宅，闲身陆地仙。东窗最佳处，日对坐忘编。\n"}
{"title": "雨中集玉河堤之光远堂得披字", "industry": "明代", "author": "欧大任", "content": "\n冲泥吾不怯，观雨得佳期。入树莺全湿，沾林锦半披。病同漳水客，饮似曲江时。刷羽年垂老，栖迟感鬓丝。\n"}
{"title": "丙子元日示云孙时其弟应芝将晬阳寅辰录四 其四", "industry": "明代", "author": "顾清", "content": "\n春光又到小楼东，几日春花烂漫红。细想别离缘底事，鲈鱼刚要待秋风。\n"}
{"title": "答诸公游山作", "industry": "宋代", "author": "于石", "content": "\n金华山巅一挥手，俯视尘寰仰星斗。闲云满地白鹤飞，积雪暗天苍兕吼。北山周回七百里，名著洞天非不久。世人未识山中乐，问我山中何所有。旧传叱石化羊眠，亦有耕田驱鹿走。大士浴缾今尚在，孝标书堂谁与守。翩然东访赤松子，何须辟谷能延寿。出门一笑天地宽，龊龊徒为儿女丑。君不见东坡游赤壁，东望武昌西夏口。江山风月两依然，谁能与客攜鱼酒。\n"}
{"title": "题长沙陈述庐乃勋瞻麓图 其三", "industry": "清代", "author": "曹家达", "content": "\n月明邻篆感山阳，向秀年来两鬓霜。游子天涯无好梦，墓门风雨更沧凉。\n"}
{"title": "再和散木韵 其三", "industry": "明代", "author": "袁宏道", "content": "\n颠毛老去休，拟伴赤松游。尽室营新麓，全身观古丘。云峦閒品藻，花月小阳秋。欲作天台讯，东阳有便舟。\n"}
{"title": "访阳明墓", "industry": "明代", "author": "王渐逵", "content": "\n美人起东海，宇宙毓英会。灵根倍深沃，储光郁充沛。穗石欣一觏，遗我双玉佩。人远道未榛，空山洒孤泪。千秋会稽名，相对永不坠。\n"}
{"title": "周大祫歌二首 其一 昭夏", "industry": "南北朝", "author": "庾信", "content": "\n律在夹钟，服居苍衮。杳杳清思，绵绵长远。就祭于合，班神于本。来庭有序，助祭有章。乐舞六代，宾歌二王。和铃以节，鞗革斯锵。齐宫馔玉，鍌斝浮金。洞庭钟鼓，龙门瑟琴。其乐已变，惟神是临。\n"}
{"title": "送金仲远调大同卫掾 其二", "industry": "明代", "author": "唐文凤", "content": "\n我留子去意悽悽，匹马长途独向西。若到雁门关外望，故乡回首白云低。\n"}
{"title": "越王城", "industry": "清代", "author": "杨琅树", "content": "\n寂寂越王城，日落荒云起。城中贮暮寒，人立秋声里。衰草封颓基，残烟连断垝。石门汉时出，珠江越国水。山水而有灵，亦忆越王否？\n"}
{"title": "夜泊牛渚怀古", "industry": "唐代", "author": "李白", "content": "\n牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。(挂帆 一作：去)\n"}
{"title": "望江南", "industry": "宋代", "author": "净圆", "content": "\n娑婆苦，光影急如流。宠辱悲欢何日了，是非人我几时休。生死路悠悠。\n\n三界里，水面一浮沤。纵使英雄功盖世，祗留白骨掩荒丘。何似早回头。\n"}
{"title": "舟次沙头", "industry": "明代", "author": "李以龙", "content": "\n绕径溪流曲，乘潮舟子轻。野花迎槛白，汀竹乱帆青。寺杳半空落，村连一带横。可怜秋夜月，犹自鼓鼙声。\n"}
{"title": "婚嫁", "industry": "宋代", "author": "陈起", "content": "\n婚嫁债羁縻，何时是了期。每嗟身外累，无出女和儿。听漏寒无梦，添香夜有诗。沈沈澄万境，梅影月初移。\n"}
{"title": "国风·秦风·驷驖", "industry": "先秦", "author": "佚名", "content": "\n驷驖孔阜，六辔在手。公之媚子，从公于狩。奉时辰牡，辰牡孔硕。公曰左之，舍拔则获。游于北园，四马既闲。輶车鸾镳，载猃歇骄。\n"}
{"title": "赋西域鹦鹉螺杯", "industry": "元代", "author": "王恽", "content": "\n老月沦精射海波，珠绳分秀贯神螺。鹧斑渍粉垂金薤，鹦喙嫌寒缩翠窠。樽出瘿藤纹浪异，瓢成椰子腹空皤。饮馀疑与溪娘遇，一笑相看发浩歌。\n"}
{"title": "和裘父侄季狸竹夫人歌", "industry": "宋代", "author": "曾协", "content": "\n我家门户潇洒侯，渭川千亩封君俦。自应秀气到儿女，骨格凛凛含清秋。向来玉立蹄轮道，已解使人除热恼。事君为取冰雪清，岂是与君相媚好。人生用舍元有时，秋堂挂壁何足悲。不是短檠长弃置，会与夏簟还相宜。\n"}
{"title": "永和镇", "industry": "明代", "author": "唐文凤", "content": "\n永和古名市，益国是家乡。窑变胚胎器，街存瓦砾墙。山川夺秀色，天地启珍藏。寂寞书台在，茫茫春草长。\n"}
{"title": "铁花行", "industry": "清代", "author": "张晋", "content": "\n洪炉入夜熔并铁，飞焰照山光明灭。忽然澒洞不可收，万壑千岩洒红雪。栖鸦控地林蟒逋，电光的烁开金铺。山魈木客伏不动，天女下视群灵趋。此时观者色如赭，流波迸出珊瑚颗。枯枝瘦草相新鲜，异彩奇葩遍原野。大冶运腕何珑玲，莲花落去犹有声。力疲气竭暂放手，始见明月空中行。世间怪事真有此，百炼柔钢齐绕指。请看入眼幻缤□，笑他剪采堆红紫。\n"}
{"title": "山中歌", "industry": "明代", "author": "何吾驺", "content": "\n山中歌，山高水深哀情多。天寒日暮少相过，俯仰一世将奈何。只今自悟一生事，曲径为泉石为几。镜中无发不白头，枝间有鸟堪相求。东邻少年不少钱，朝朝暮暮负郭田。晨出及夕夜未眠，不信伯夷叔齐贤。\n"}
{"title": "日长至寓杭 其一", "industry": "宋代", "author": "方回", "content": "\n閒身不想入鹓行，家近何分客与乡。所喜今年年最稔，又逢此日日初长。云容顿改不为雨，雪意尚悭仍作霜。岂意老翁开八帙，朋来聊与共清觞。\n"}
{"title": "鹊桥仙·银河半隐", "industry": "宋代", "author": "吴潜", "content": "\n银河半隐，玉蟾高挂，已觉炎光向後。穿针楼上未眠人，应自把、荷花挼揉。双星缥缈，霎时聚散，肯向鹊桥回首。原来一岁一番期，却捱得、天长地久。\n"}
{"title": "和晓沧买犊 其四", "industry": "清代", "author": "丘逢甲", "content": "\n平生慕马援，边郡事田牧。此志苦不成，牛后随人逐。我家东海东，弃置委荒服。田间旧牛宫，群夷酣食宿。诛求遍鸡豚，何况牛大畜。田家苦此累，不令㹀养犊。惟昔大牢公，实致维州覆。彼哉伊何人，得毋乃其族！遗民痛贻祸，恨欲食其肉。至今乱未已，东望为痛哭。何时得伏波，重使交趾复？我归耕我田，汉书牛背读。\n"}
{"title": "踏莎行 夜步湖滨公园", "industry": "近代", "author": "胡士莹", "content": "\n灯电通明，街尘飞射，众中看杀闲车马。盈盈士女斗时妆，人间此夕真无价。树影花扶，波声桨惹，楼台倒影清如画。笙歌飘梦酒船迟，一湖凉月秋无罅。\n"}
{"title": "送神邈法师", "industry": "唐代", "author": "贾岛", "content": "\n柳絮落濛濛，西州道路中。相逢春忽尽，独去讲初终。\n\n行疾遥山雨，眠迟后夜风。绕房三两树，回日叶应红。\n"}
{"title": "山园戏书三物 其三 咏蚯蚓", "industry": "宋代", "author": "汪炎昶", "content": "\n群动各矜奋，尔独聊优游。引颈欲出穴，忽缩寻无由。物资爪牙利，一饱才能谋。尔形独何殊，宜有馁死忧。乃能乐清夜，和我商声讴。\n"}
{"title": "别方槐庭山人二首", "industry": "宋代", "author": "林景熙", "content": "\n夜阑深语剔寒缸，别意萧萧竹半窗。明日孤帆鸿影外，东风残雪过曹江。\n"}
{"title": "生查子·去年元夜[1]时", "industry": "宋代", "author": "朱淑真", "content": "\n去年元夜[1]时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。\n"}
{"title": "题处士黄公山居", "industry": "宋代", "author": "戴复古", "content": "\n行尽松坡与竹坡，沿溪窈窕上岩阿。山深每恨客来少，寺近莫教僧到多。但觉洞中人不老，不知云外事如何。边头又报真消息，靼使来朝乞讲和。\n"}
{"title": "送迁客二首 其二", "industry": "唐代", "author": "于鹄", "content": "\n流人何处去，万里向江州。孤驿瘴烟重，行人巴草秋。上帆南去远，送雁北看愁。遍问炎方客，无人得白头。\n"}
{"title": "过秦楼 津门题壁", "industry": "清代", "author": "津门女子", "content": "\n月旧愁新，宵长梦短，今夜如何能睡。灯疑泪晕，酒似心酸，一夜断肠滋味。独自背这窗儿，数尽寒更，懒寻鸳被。更空槽马啮，荒邮人语，嘈嘈盈耳。空叹息、落索沾泥，飞花堕溷，往事不堪题起。美人红拂，侠客黄衫，不信当时如此。试问茫茫大千，可有当年，昆仑奇士。提三尺青萍，访我枇杷花里。\n"}
{"title": "舟过桃源", "industry": "宋代", "author": "汪梦斗", "content": "\n前来不得由捷径，今日才能据要津。水趁晚潮势殊顺，岸陈秋绿迹相亲。因知客路无多日，喜到家时恰小春。晓绝淮流却扶杖，逢人便谓即乡人。\n"}
{"title": "小酌感春邀坐客并赋", "industry": "宋代", "author": "宋祁", "content": "\n林下复池边，其如春暮天。花仍无数落，柳亦第三眠。强饮非能剧，狂歌不取妍。流芳何与事，只是自怊然。\n"}
{"title": "借居", "industry": "宋代", "author": "张嵲", "content": "\n借屋得修竹，复近清江湄。衡门独看雪，众物有余姿。幽鸟下庭静，野泉通櫂迟。既谐避世心，况与尘事违。幸无井臼劳，未免亲锄犁。已放西山烧，种粟方俟时。此外复何作，闭门但成诗。\n"}
{"title": "旅怀", "industry": "明代", "author": "张宇初", "content": "\n落木号凄风，蟋蟀鸣四壁。寒灯照帘帷，丛薄林露滴。弊帙散未收，遗言藉闲适。更长城鼓遥，星月杂行迹。余梦感遐思，初霜古枫赤。忽兹岁月深，念登历。虚中竟谁论，永夕增叹息。无寐幽抱盈，空林静寒碧。¤\n"}
{"title": "安陵阻风", "industry": "明代", "author": "郑善夫", "content": "\n落日安陵上，荒芜望蓟丘。风沙无昼夜，家室此淹留。江汉悲多故，干戈赋远游。河清是何日，吾志欲东周。\n"}
{"title": "行路难", "industry": "明代", "author": "邹缉", "content": "\n请君勿言苦，我歌行路难。世事有反覆，人心若波澜。布衣扼夺卿相位，祸仇起自杯酒间。君不见昔时山东一匹夫，读书往往轻凡愚。谈笑强于唐举相，摇鞭西入咸阳都。一言啖秦王，再言扼范雎。黄金束带高堂居，风云变态生须臾。君不见魏其都位汉公卿，灌夫意气排汉廷。武安本在门下列，拜伏跪起呼父兄。一朝宠据津要地，旧时意态宁复生。窦婴既失势，颍水亦不清。狂呼骂坐何足惊，咸阳市上殊无情。行路难，行路难，人生自古有如此，何须局促增叹声。\n"}
{"title": "独坐", "industry": "金朝", "author": "程自修", "content": "\n终南在吾目，秋色远接应。谁招天外翠，来作窗中靓。娟娟初画眉，盈盈独临镜。云去物象空，月出心源莹。我欲往从之，有客誇捷径。洗耳复洗耳，松风入清听。\n"}
{"title": "老叹", "industry": "宋代", "author": "陆游", "content": "\n老翁终日饱还嬉，常拾儿童竹马骑。食为齿摇艰咀嚼，冠因发少易倾欹。鸟乌歌罢人谁问？咄咄书成自不知。堪笑残生似蒲柳，秋风未到已先衰。\n"}
{"title": "蜀水道中", "industry": "元代", "author": "舒頔", "content": "\n迢递春山春日迟，老天无事使人悲。时危汉苑花含笑，风急隋堤柳蹙眉。村落无烟几千里，麦麻何处两三岐。年来无限伤春意，独倚长松听子规。\n"}
{"title": "句 其一", "industry": "宋代", "author": "杨琳", "content": "\n涪翁句摘江山胜，赵令亭高星斗寒。\n"}
{"title": "省躬诗 其六十五", "industry": "明代", "author": "曹于汴", "content": "\n天雨之润禾，倾盆不如细。侈口相开陈，知应匪求济。\n"}
{"title": "题春山烟雨图", "industry": "明代", "author": "刘崧", "content": "\n崖溜下林陂，春云带雨垂。不知村远近，惟见树参差。柳巷闻莺早，桃溪放犊迟。乱馀宁有此，愁绝辋川诗。\n"}
{"title": "送李雪舟", "industry": "明代", "author": "盛鸣世", "content": "\n有客留行迹，令人一解颜。听钟寻晓寺，沽酒看春山。老病能相就，禅心许共闲。如何芳草色，又送马蹄还。\n"}
{"title": "差喜", "industry": "清代", "author": "李锴", "content": "\n差喜茅斋匝翠微，阒然常是阖双扉。秋风中客吟芳草，老态催人看落晖。云里桑麻终岁供，天边江海一渔归。旧游三舍京华路，隔绝音尘万里稀。\n"}
{"title": "集英殿立侍观进士唱名六首", "industry": "宋代", "author": "张镃", "content": "\n早放天扉一刻开，更声初断雨声催。不因变化鱼龙日，焉有风云转首来。\n"}
{"title": "和吴赞府斋中十咏 其十 卧钟", "industry": "元代", "author": "萨都剌", "content": "\n龙簴久摧折，深埋奈尔何。耕民谁睥睨，野衲自摩挲。雅奏多年歇，铭文几字讹。斜阳荆棘里，长伴旧铜驼。\n"}
{"title": "挽孙谦伯 其一", "industry": "宋代", "author": "洪咨夔", "content": "\n文妙生花笔，名成映雪书。处家贫似富，应物密如疏。荐墨交黄绶，荣光照板舆。出门车折轴，天理竟何如。\n"}
{"title": "三学院", "industry": "宋代", "author": "祖世英", "content": "\n洞庭之山天下奇，冈峦百转盘青螭。金堂玉室白云锁，中有仙客来栖迟。方睛秀骨郭文举，孤剑青鞋出岩户。朅来此地访禅翁，共扫松花谈太古。拿云忽驾升天行，西归只履埋岩坰。声流影散遽如许，故山惟有松风清。道师怀古兴不浅，堂宇横陈迎翠巘。悠悠遐想山阿人，水带云衣犹在眼。凉飙五月吹浮埃，蕉旗竹𥶙摇空阶。我来箕踞发长啸，月光飞射云楼开。寸心浩荡逸天外，欲去复住聊徘徊。永怀西山五色药，服之羽化登蓬莱。\n"}
{"title": "送客至无相兰若归过慈云岭小憩崇寿寺书所见十首 其八", "industry": "宋代", "author": "张镃", "content": "\n井分泉脉透巉岩，谁道飞流是假山。水鸟树林皆作供，可怜居士只偷閒。\n"}
{"title": "渔父", "industry": "宋代", "author": "李龏", "content": "\n岁俭何曾敢吃浆，早于世路似忘羊。桃花饭有秦人味，不染膏粱脂腻香。\n"}
{"title": "观音莲", "industry": "明代", "author": "管讷", "content": "\n不假淤泥一点栽，五铢衣似藕丝裁。碧云幢下分明见，白月轮中自在开。根向旃檀新植得，种疑鹦鹉旧衔来。当知五十三参外，示现应须有善财。\n"}
{"title": "中秋袁藏用馈鱼写怀兼寄", "industry": "明代", "author": "林光", "content": "\n白帝吝商飙，烦暑仍靡靡。昨日山中归，倒卧西窗里。开窗荫疏竹，炉烟灭复起。宁知井屋下，索寞亦闲只。提鲜来君池，白鲢兼赤鲤。顷适尝新酿，浓香压酒子。念兹赤壁携，浩然良有以。今夕复何夕，中秋散霾滓。开襟南川流，皓月照寒水。吾欲泛扁舟，中流玩清泚。思君君不来，弄丸空隐几。\n"}
{"title": "送陈都御史致仕陈苏州人赣州巡抚 其一", "industry": "明代", "author": "李舜臣", "content": "\n记曾颜色望青霄，此地逢迎斧钺飘。下邑祗传安石在，南中空惜去旌摇。云连浦树明秋野，水浸江沙落早潮。他日虎丘问耆旧，清时龙德独逍遥。\n"}
{"title": "玩残花", "industry": "唐代", "author": "杨发", "content": "\n十日浓芳一岁程，东风初急眼偏明。\n\n低枝似泥幽人醉，莫道无情似有情。\n"}
{"title": "高士咏。郑商人弦高", "industry": "唐代", "author": "吴筠", "content": "\n卓哉弦高子，商隐独摽奇。效谋全郑国，矫命犒秦师。\n\n赏神义不受，存公灭其私。虚心贵无名，远迹居九夷。\n"}
{"title": "绝句十首 其七", "industry": "明代", "author": "王渐逵", "content": "\n近来海贼不惊村，官府犹呼窃闸门。暂约社闾休紧禁，上元灯好得相观。\n"}
{"title": "梅子黄时雨 横溪阁，用玉田韵", "industry": "清代", "author": "赵熙", "content": "\n烟柳双溪，展残卷半窗，丛话渔隐。逗夜雨朝晴，四乡蓑影。沙上飞禽知我意，劝延山翠疗诗病。画中景。微欠浣花，花外渔艇。琴引。相思成兴。问凄凉犯里，哀韵谁听。愿老唱农歌，秧塍千顷。无恙临邛应早到，自眉州下江程近。归心紧。野田鹭鸶飞暝。\n"}
{"title": "王导", "industry": "宋代", "author": "李复", "content": "\n邹人羞比管夷吾，可复中原尽羯胡。郊垒连云困衣食，纵高练布得充无。\n"}
{"title": "郊庙歌辞。仪坤庙乐章。肃和", "industry": "唐代", "author": "张齐贤", "content": "\n祼圭既濯，郁鬯既陈。画幕云举，黄流玉醇。\n\n仪充献酌，礼盛众禋。地察惟孝，愉焉飨亲。\n"}
{"title": "宪宗章武孝皇帝挽歌词三首（膳部员外时作）", "industry": "唐代", "author": "元稹", "content": "\n国付重离后，身随十圣仙。北辰移帝座，西日到虞泉。\n\n方丈言虚设，华胥事眇然。触鳞曾在宥，偏哭堕髯前。\n\n天宝遗馀事，元和盛圣功。二凶枭帐下，三叛斩都中。\n\n始服沙陀虏，方吞逻逤戎。狼星如要射，犹有鼎湖弓。\n\n月落禁垣西，星攒晓仗齐。风传宫漏苦，云拂羽仪低。\n\n路隘车千两，桥危马万蹄。共蹉封石检，不为报功泥。\n"}
{"title": "自况拟古 其二", "industry": "元代", "author": "朱希晦", "content": "\n羲和鞭六龙，白日不我待。读书竟无成，坐惜朱颜改。长安誇斗鸡，豪华岂长在。何由得成仙，高飞向蓬海。\n"}
{"title": "露筋庙", "industry": "明代", "author": "陈子升", "content": "\n蚊为海水人为鱼，人沈蚊海啄团肤。呜呼高邮蚊毒粗，露筋女子诚丈夫。毒物杀人无贤愚，烈女岂为高邮有。此毒未必天下无，蚊何易生人易枯，古今几多露筋徒。\n"}
{"title": "见打鱼者漫与", "industry": "清代", "author": "李寄", "content": "\n此辈易为侣，嗟余只一身。结花为老友，对月共三人。力少耕田秫，童无捲钓纶。不如逐渔子，交手数鲜鳞。\n"}
{"title": "题崔鉴泉署丞作春山隐秀扇面", "industry": "元代", "author": "许有壬", "content": "\n半生给事五云间，惯作蓬壶富贵仙。移入月轮收不住，光风浮出翠孱颜。\n"}
{"title": "登尊经阁二首 其一", "industry": "清代", "author": "安昶", "content": "\n高阁层层接斗魁，而今逸兴忽然来。云梯偶踏三三级，经史如城一一堆。画槛落红成古木，琼檐摇绿长新莱。未知创建凭谁手，修到今朝有几回。\n"}
{"title": "玉台体", "industry": "宋代", "author": "范成大", "content": "\n卷幔灯千朵，钩帘月半弓。绣鸳翔沥水，金雀跂屏风。细意翩长袖，多情结短封。铜壶从婉娩，玉佩正丁东。\n"}
{"title": "清平乐 长至前五日适吴门诸子有填词社初集之举同集余澹心秋雪斋是夜风雨", "industry": "清代", "author": "陈维崧", "content": "\n关山如许，不醉卿何苦。酒泼鹅黄娇似乳，领受高斋夜雨。莫愁湿透芒鞋，道傍醉倒须埋。不见长洲苑里，年年落尽宫槐。\n"}
{"title": "送张叔韬令罗浮", "industry": "明代", "author": "徐熥", "content": "\n琼海曾乘博望槎，惠阳为政又携家。琴床半落姑仙雪，印匣全封葛令砂。输税山农冠箬叶，趁墟蛮女卖梅花。官閒好作罗浮长，四百峰中早放衙。\n"}
{"title": "次栀子花韵", "industry": "宋代", "author": "陈造", "content": "\n居士窗前薝卜花，清香不断逗窗纱。伤和错诋风霜实，照夜偏怜玉雪葩。琼树未应矜洁白，金神端为发英华。世间俗眼便红紫，试遣诗翁较等差。\n"}
{"title": "忆街西所居", "industry": "唐代", "author": "吴融", "content": "\n衡门一别梦难稀，人欲归时不得归。\n\n长忆去年寒食夜，杏花零落雨霏霏。\n"}
{"title": "资中八首 其四", "industry": "宋代", "author": "范祖禹", "content": "\n五月江流万贾船，迅如飞电擘群山。荆云峡雨须臾过，白帝江陵朝暮间。\n"}
{"title": "俞景仁教论相过", "industry": "宋代", "author": "黄庚", "content": "\n江云舒卷弄阴晴，新绿园林似染成。花怯晓风寒蝶梦，柳愁春雨湿莺声。栖迟茅屋无尘事，深闭柴门远俗情。佳客相过慰岑寂，酒边闲把近诗评。\n"}
{"title": "鹧鸪天 其二 游周郎赤壁", "industry": "近代", "author": "朱帆", "content": "\n一战曾烧万橹樯，天留赤壁證沧桑。岭南万里闲吟客，来对长江酹酒觞。千古事，费思量。周瑜早逝更何伤。孙权若得平天下，烹狗屠鹰亦汉皇。\n"}
{"title": "杂剧·醉思乡王粲登楼", "industry": "元代", "author": "郑光祖", "content": "\n楔子（老旦扮卜儿上，诗云）急急光明似水流，等闲白了少年头。月过十五光明少，人到中年万事休。老身姓李，夫主姓王，曾为太常博士之职，不幸病卒于官。先夫在日，止生一个孩儿，名唤王粲，学成满腹文章，只是胸襟骄傲，不肯曲脊于人，有他波父蔡邕丞相，数次将书来取，此子不敢前去。今日好日辰，我唤他出来，上京求的一官半职，光耀门闾，有何不可，王粲那里？（正末扮王仲宣上，云）小生姓王名粲，字仲宣，高平玉井人也。先父曾为太常博士，病卒于官，止存老母在堂，小生正在攻书，忽听母亲呼唤，不知有甚事，须索走一遭去。呀，母亲拜揖。母亲唤你孩儿那壁厢使用？（卜儿云）孩儿，有你叔父蔡邕丞相，数次将书取你，今日好日辰，你上京去，求的一官半职，光耀门闾，有何不可？（正末云）母亲，你孩儿去不的（卜儿云）你因甚去不的？（正末云）孔子有云：\"父母在不远游，游必有方。\"所以为人子者，\"出不易方，复不过时\"，乃是个孝道，孩儿为此去不的。（卜儿云）孩儿放心前去，家中事务，我自支持。（正末云）既是母亲遵命，孩儿怎敢有违，今日便索长行也。（卜儿云）孩儿，你去则去，只虑一件。（正末云）母亲虑的是那一件？（卜儿云）虑的是豚犬东行百步忧。（正末唱）【中吕】【赏花时】母亲道豚犬东行百步忧，（卜儿云）孩儿，你趁着这鹏鹗西风万里秋。（正末唱）趁着这鹏鹗西风万里秋。非拙计岂狂游，凭着我高才和这大手。（卜儿云）孩儿疾去早来。（正末云）母亲，恁孩儿常存今日志，必有称心时。（唱）稳情取谈笑觅封侯。（下）（卜儿云）孩儿去了也，我俺上这门儿，正是眼望旌旗，耳听好消息。（下）第一折（丑扮店小二上，诗云）酒店门前三尺布，人来人往图主顾。好酒做了一百缸，全有九十九缸似滴醋，自家店小二是也。有那南来北往，经商客旅，做买做卖的人，都在我这店中安下。一个月前有个王粲，有我店肆中居住，房宿饭钱，都少了我的。我便罢了，大主人家埋怨我。我如今叫他出来，算算账，讨还我这房宿饭钱。王先生出来！（正末云）小生王粲，自离了母亲，来到京师，有叔父蔡邕丞相，个月期程，不蒙放参。小生在这店肆中安下，少了他许多房宿饭钱，小二哥呼唤，多分为此。小二哥，做甚么大呼小叫的？（小二云）王先生，你少下我许多房宿饭钱不还我，我便罢了，大主人家埋怨我。你几时还我这钱？（正末云）兀那店小二，我见了蔡邕叔父呵，稀罕还你这几贯钱？（小二云）你今日也说你叔父，明日也说你叔父呵，你这钱几时还我？（正末云）你休小觑我。（唱）【仙吕】【黠绛唇】早是我家业凋残，少年可惯，我被人轻慢，似翻复波澜，贫贱非吾患。（小二云）王先生，你即是读书人，何不寻几个相识朋辈？（正末唱）【混江龙】我与人秋毫无犯。（小二云）则为你气高志大，见是如此。（正末云）则为气昂昂误得我这鬓斑斑。久居在箪瓢陋巷，风雪柴关。穷不穷甑有蛛丝尘网乱。（小二云）看了你这嘴脸，火也没一些拢的。（正末唱）窘不窘炉无烟火酒瓶干。划的在天涯流落，海角飘零，中年已过，百事无成，捱不出伤官破祖穷愁限。多只在闾阎之下，眉睫之间。（小二云）王先生，我看你身上有些儿单寒么？（正末唱）【油葫芦】小二哥人休笑书生胆气寒，赤紧的看承的我如等闲。则俺这敝裘裳怯晓霜残，端的可便有人把我做儿曹看。堪恨那无端一郡苍生眼。（小二云）看你这模样，也没些志气胆量。（正末唱）我量宽如东大海，志高如西华山。则为我五行差没乱的难迭辨，几能勾青琐点朝班。【天下乐】因此上时复挑灯把代理人剑弹，有那等酸也波寒，可着我怎挂眼，只待要论黄数黑在笔砚间。（小二云）你既是读书之人，何不训几个蒙童，讨些钱钞还我，可不好？（正末唱）你着我教蒙童数子顽。（带云）据王粲的心呵，（唱）我则待辅皇朝万姓安。哎！你可便枉将人做一例看。（小二云）巧言不如直道，买马须索杂料。闲话休说，好歹要房宿饭钱还我。（正末云）小生没甚么还你，小二哥，我将这口剑当与你，待我见了叔父，便来取讨。（小二云）也罢，我收了这剑，有钱时便赎你。(诗云)饶君总使浑身口，手里无钱说也空。(下)（外扮蔡邕引祗从上，诗云）龙楼凤阁九重城，新筑沙堤宰相行。我贵我荣君莫羡，十年前是一书生。老夫姓蔡名邕，字伯喈，陈留郡人氏。自中甲第以来，累蒙擢用，谢圣人可怜，官拜左丞相之职。有一故人，乃是太常博士王默，曾指腹为亲。若生二女，同攀绣床；若生二子，唤名王粲。因为居官，彼此夭涯，不得相聚。牛来连王默也亡过了，一向耽阁，这亲事不曾成得，闻知王粲学成满腹文章，只是矜骄傲慢，不肯曲脊于人。老夫数次将书调取来京，个月期程，不容放参，可是为何？则是涵养他那锐气。今日早朝下来，已与曹子建学士说向上之事，这早晚敢待来也。左右门首觑者，学士来时，报复我知道。（冲末扮曹子建引祗从上）（诗云）满复文章七步才，绮罗衫袖拂香埃。今生坐享来生福，者是诗书换得来。小官姓曹名植，字子建，祖居谯郡沛县人也，谢圣人可怜，官拜翰林院学士之职。今日早期，蔡邕老丞相说令婿王粲，虽有出众文才，只是胸襟太傲，须要涵养他那锐气，好就功名。如今老丞相暗将白金两锭，春衣一套，骏马一匹，荐书一封，投托荆王刘表，封皮上写着某家的名字，赍发他起身，等待后来荣显之时，着小官做个大大的证见，说话中间，可早来到丞相府了。左右报复去，道有子建学士，在于门擤。（报见科）（蔡相云）学士来了也。学士，今早朝中所言王粲之事，可是这等做的么？（曹学士云）老丞相高见，正该如此。但小官虚做人情，不无惶愧。（正末上，云）这是丞相府门首，左右报复去，道有高平王粲，特来拜见。（做报科，云）有高平王粲，特来拜见。（蔡相云）你看他乘甚么鞍马。（祗侯云）脂油点灯。（蔡相云）这怎么说？（祗侯云）布拈。（正末云）说话的是我叔父，我是侄儿，那里有叔叔接侄儿不成？我自过去。（见科，云）叔父请坐，多年不见，受您孩儿两拜。（蔡相云）住者，左右，将过那锦心拜褥来。（正末云）叔父要他何用？（蔡相云）拜下去，只怕污了你那锦绣衣服。（正末云）有甚么好衣服！（蔡相云）王粲，母亲安康么？（正末云）母亲托赖无恙。（蔡相云）有你这等峥嵘发达的孩儿，我那贤嫂有甚不安康处！翰林院学士在此，把体面相见。（正末做见曹学士科）（曹学士云）久闻贤士大名，如轰雷贯耳，今得拨云雾见青天，实乃曹植万幸。（正末云）学士恕小生一面。（蔡相云）说此人矜骄傲慢，果然，学士在此，下不得一拜。学士勿罪。可不道锦堂客至三杯酒。茅舍人来一盏茶。我偌大个相府，王粲远远而来，岂无一钟酒管待？令人，将酒过来。（递酒科）（蔡相云）这杯酒当与王粲拂尘，王粲近前接酒。（正末云）将来。（蔡相云）住者，这酒未到你哩！老夫年迈了，也有失礼体，放着翰林学士在此，那里有王粲先接酒之理！学士满饮此杯。（曹学士接酒儹云）贤士先饮此杯。（正末云）学士请。（曹学士云）贤士勿罪。（饮科）（蔡相云）这杯酒可到王粲。王粲接酒！（正末云）将来。（蔡相云）住者，未到你哩！学士一只脚儿两只脚儿来饮个双杯。（曹饮科）（蔡相云）这杯酒可到王粲。王粲接酒！（正末云）将来。（蔡相云）住者，未到你哩！学士饮个三杯和万事。（曹饮科）（正末云）叔父，王粲不曾自来，你将书呈三番两次调发小生到此，萧条旅馆，个月期程，不蒙放参。今日见了小生，对着学士，将一杯酒似与不与，轻慢小生，是何相待！（蔡相云）王粲，你发酒风哩！（正末云）我吃你甚酒来？（蔡相云）王粲，你在我跟前，你来我去，你听着：（诗云）你看我精神颜色捧瑶觞，你那里有和气春风满画堂。你这等人不明白冻饿在颜回巷，你看为官的列金钗十二行。你尽今生飘飘荡荡，便来世也则急急忙忙。你那里有江湖心量，衠一片齑盐肚肠。令人，抬过了酒，非干我与而不与，其实你饮不的我这玉液琼浆！（正末云）叔父，我王粲异日为官，必不在你之下！(诗云)男儿自有冲天志，不信书生一世贫！（唱）【那吒令】我怎肯空隐在严子陵钓滩，我怎肯甘老在班定远玉关。（带云）大丈夫仗鸿鹄之志，据英杰之才。（唱）我则待大走上韩元帅将坛。我虽贫呵乐有余，便贱呵非无惮，可难道脱不的二字饥寒？【鹊踏枝】赤紧的世途难，主人悭，那里也握发周公，下榻陈蕃。这世里冻饿死困居的范丹，哎，天呵，兀的不忧悉杀高卧袁安。（云）叔父，不止小生受窘，先辈古人也多有受窘的。（蔡相云）王粲，与你比喻：你那积雪成阜，怎熬俺有力之松；磨墨成池，怎染俺无瑕之玉。明珠遭杂，岂列雕盘，素丝蒙垢，难成美锦。小见人万种机谋，总落的俺高人一笑。先辈那几个古人受窘，你试说一遍听咱。（正末唱）【寄生草】伊尹曾理没在耕锄内，傅说也劬劳在版筑间，有宁戚空嗟白石烂，有太公垂钓磻溪岸，有灵辄谁济桑间饭。哀哉堪恨您小人儒，呜呼不识俺男儿汉。（蔡相云）王粲，你来做甚？（正末唱）【六幺序】我投奔你为东道。（蔡相云）我可也做不的东道。（正末唱）倚仗你似泰山。（蔡相云）我可也做不的那泰山。（正末唱）的似惊弓鸟叶冷枝寒。好教我镜里羞看，剑匣空弹！前程事非易非难，想蛰龙奋起非为晚。赤紧的待春雷震动天关，有一日梦飞熊得志扶炎汉。才结果桑枢瓮牖，平步上玉砌雕栏。（蔡相云）（正末唱）【幺篇】要见天颜，列在鵷班，书吓南蛮，威镇诸藩，整顿江山，外镇边关，内剪奸顽。有一日金带罗襴，乌靴象简，那其间难道不着眼相看。如今个旅邸身闲，尘土衣单，耽着饥寒，偏没循环。只落得不平气都付与临风叹，恨塞满天地之间。想漫漫长夜时旦，几能勾斩蛟北海，射虎南山！（云）这等人只好不辞而回罢。（出科，祗侯报云）报老爷得知，王粲不辞而去了。（蔡相云）学士，王粲不辞而归，都在学士身上。（曹学士出要住科，云）贤士，适间勿罪。（正末云）学士，这不是小生自来投托，是丞相数次将书调发小生来到京师。旅馆安身，个月期程，不蒙放参。今日对着学士，将一杯酒似与不与，轻慢小生，是何礼也！（曹学士云）贤士，此一去何往？（正末云）自古道：\"士屈于不知己，而伸于知己。\"今世无知者，小生在此何益？不如回家去罢。（唱）【金盏儿】虽然道屈不知己不悉烦，不知伸于知己恰是甚时间。只落得一天怨气心中儹，空教我趋前退后两三番。又不是绝粮陈蔡地，又不是饿死首阳山，只不如挂冠去好，也免得叉手告人难。（曹学士云）贤士差矣，却不道学成文武艺，货与帝王家。又道是十年窗下无人问，一举成名天下知。凭着贤士腹在才，神有剑，口能吟，眼识字，取富贵如反掌相似，何不进取功名，可怎生便回家去也？（正末云）争奈小生家寒，无有盘费。（曹学士云）却不道宝剑赠烈士，红粉赠佳人。小官有白金两锭，青衣一套，骏马一匹，荐书一封，送贤士去投托荆王刘表。刘表见了小官的书呈，必然重用。贤士若得官呵，则休忘了曹植者。（正末云）多谢学士。小生骤面相会，倒赍发我金帛鞍马荐书。异日是峥嵘，此恩必当重报。（唱）【赚煞】我持翰墨谒荆王，展羽翼腾霄汉。梦先到襄阳岘山，楚天阔争如蜀道难。我得了这白金骏马雕鞍，则愿的在途间人马平安，稳情取峥嵘见您的眼。（曹学士云）贤士，常言道人恶礼不恶，还辞一老丞相。（正末云）看学士分上，我辞他一辞，叔父，承管待了也。（蔡相云）王粲，你去了罢，又回来做甚么？（正末云）我吃你甚么来？（唱）我略别你个放鱼的子产。（蔡相云）放鱼的子产嗓磕老夫不识贤哩！（正末唱）你休笑我屠龙的王粲。（云）虽是今日之贫，安知无他日之贵。有一日官高极品，位列三公，食前方丈，禄享千钟，武夫前拥，锦衣后随，学士恕罪了。（曹学士云）贤士，稳登前路。（正末唱）你看我锦衣含笑入长安。（下）（蔡相云）王粲去了也。学士，此人莫不有些怪老夫么？（曹学士云）时下便有些怪，到后来谢也谢不及哩！（蔡相诗云）从来贤智莫先人，小子如何妄自尊。（曹学士诗云）今日虽然遭折挫，异时当得报深恩。（并下）第二折（外扮荆王引卒子上，诗云）高祖龙飞四百年，如今兵甲渐纷然。区借得荆襄地，撑住西南半壁天。某姓刘名表，字景升，本刘之宗亲，汉之苗裔。因见天下多事，兵戈竟起，某策马驰入仪城，取了南郡，皆蒯良之力也。如今南据江陵，北控樊邓，西占长沙，东距桂阳，地方千里，带甲军卒四十余万。爱民养济怜恤军士，少壮者勤于农桑，斑白者不负戴于道路。于是一境之内，军民稍安。某有二子，长曰刘琦，次曰刘琮。有两员上将，操练水兵三万，乃是蒯越、蔡瑁，巡绰边境去了。善文者蒯良、杜奎，善武者蒯越、蔡瑁，为其羽翼，复何忧哉！小校辕门觑者，二将来时报复我知道。（卒子云）理会的。（正末上，云）小生王粲，被蔡邕耻辱了一场，多亏子建学士赍发我白金草鞍马，小生好命薄也，不想中途得了一场病症，金银鞍马衣服都盘费尽了，这几日方才稍可，将着这封书，见荆王走一遭去。王粲也，人人都有那功名二字，惟有我的功名好难遇也呵！（唱）【正宫】【端正好】则有分鞭羸马，催行色，拂西风满面尘埃，想昨朝风送烟波侧，今日个落日在青山外。【滚绣球】我比那买官的省些玉帛，求仕的费些草鞋。赤紧的好难寻紫袍金带。（云）今日见荆王呵，（唱）便是我苦尽甘来。他听得我扣宅，他将那书折开，多应是把我来降阶接待。岂不闻有朋自远方来？（带云）那荆王或问我兵法呵，（唱）你看坐间略展安邦策，便索高筑黄金拜将台，不索疑猜。（云）说话中间，可早来到门首也。左右报复去，道有高平王粲，持曹子建学士书呈，特来拜见。（卒子云）将书来，我与你报去。喏！报的大王得知，今有高平王粲，持曹子建学士书呈，特来拜见。（荆王云）将书来我看：\"翰林学士曹植拜书。\"我折开这书看：\"蔡邕拜上麾下。\"元来封皮上是曹子建之名，书内是蔡邕丞相举荐，书中意我尽知了也。久闻此人，是一代文章之士。道中门相请！（请见科）（荆子王）久闻贤士大名，今至俺荆襄之地，如甘霖润其旱苗，似清风解其酷暑，何幸何幸！（正末云）小生闻知大王豁达大度，纳谏如流，因此不远千里，持子建学士书，特来拜见。（荆子王）动问贤士，何不在帝都阙下，求取功名，如何远涉江湖，徒步至此？俺这荆襄土薄民稀，兵微将寡，只怕展不得仲宣之志，如之奈何？（正末云）大王，（唱）【倘秀才】如今那有钱人没名的平登省台，那无钱人有名的终淹草莱。（荆子王）据贤士如何？（正末唱）如今他可也不论文章只论财。（荆子王）贤士可曾投托人么？（正末唱）赤紧的难录东道主。（荆子王）向在何处？（正末唱）久困在书斋。非王粲巧言令色。（荆王云）贤士，自古道：（诗云）寒窗书剑十年苦，指望缘官折桂枝。韩侯不是萧何荐，岂有登坛拜将时！曾有人言，谓贤士胸次骄傲，以至如此。（正末唱）【滚绣球】非是我王仲宣胸次高，赤紧的晏平仲他那度量窄。（云）小生远远而来，他道：\"老兄几时到？\"我回言：\"恰才到此。\"你道：\"休往别处去，来俺家里住。\"（唱）我和他初相见厮亲厮爱。（云）他问道：\"老兄此一来，有何贵干？\"我回言道：\"特来投托求些盘缦。\"他听得道罢，（唱）早唬得他不抬头口倦难开（云）那人推托不过，则索应付。（唱）至少呵等到有十朝半月，多呵赍发银一两钱二百，那一场赍发的心大惊小怪。（云）大王，久以后不得第便罢，若得第时，一时间顾盼不到，他便道：\"黑头虫儿不中救，俺也曾赍发你来。\"（唱）怎禁他对人前朗朗的花白，如今那友人门下难投托，因此上安乐窝中且避乖，倒大来悠哉。（荆王云）贤士既有大才，当不次任用。到来日会众将，聚三军，拜贤士统领荆襄九郡兵马大元帅。（诗云）可惜淮阴侯，曾来撇金钓钩。不消三举荐，反映日便封侯。小校，铸下元帅印者。（正末云）小生半生流落，一介寒儒，安敢遽然望此！（唱）【呆骨朵】若论掌襄帅府威风大，我是白衣人怎敢望日转千阶。我又不曾驱六甲风雷，又不曾辨三光气色，又不曾写就《论天表》又不曾草下甚么《平蛮策》（荆王云）贤士乃簪缨世胄，堪为元戎帅首也。（正末唱）我虽是个簪缨门下人，怎做的斗牛星畔客。（荆子王）贤士知天文，晓地理，观气色，辨风云，何所不通，何所不晓！有大才受大任，固其宣也。（正末唱）【倘秀才】止不过曲志在蓬窗下守着霜毫的这砚台，我又不曾进履在圯桥下收的甚兵书战策。如今那有志的屠龙去南海，古今无贤士，前后少英才，非王粲疏狂性格。（荆王云）贤士请坐，某有二将乃藐越、蔡瑁，能调水兵三万，巡绰边境去了。小校辕门外觑者，二将来时，报复我知道。（卒子应科）（二净扮蒯越、蔡瑁上，云）自家蒯越的便是，这位是蔡瑁。我和他巡绰边境回还。小校通报去，蒯越、蔡瑁下马。（卒子报科，云）喏！报大王得知，蒯越、蔡瑁见在门首。（荆王云）说出去，宾客在此，把体面相见。（卒子云）二位，大王说宾客在此，教你把体面相见。（蒯越云）我知道。（见科云）大王，边境无事。（荆王云）蒯越、蔡瑁，你见此人高平玉井人氏，姓王名粲，字仲宣，天下文章之士。我欲用此人，你可把体面相见。（蒯蔡云）知道，那壁莫非仲宣否？（卒子云）怎么是\"仲宣否\"？（蒯越云）你不知道，\"不\"字底下着个\"口\"是个\"否\"字，他见了我老蒯，教他不开口。（蒯蔡见末云）久闻贤士大名，如雷贯腿。(卒子云）怎么是\"如雷贯腿？\"（蒯越云）我盘盘他的跟脚，把文溜把一溜。贤士，你知道\"礼之用和为贵，先王之道打折腿。\"我这里有一拜，不劳还礼。（拜科）（卒子云）不曾还礼，你再拜起。（蒯越云）你可晓得那鹤非染而自白，鸦非染而自黑，既读孔圣之书，必达周公之礼。我二人有一拜。（拜科）（蒯越云）王粲好是无礼，拜着他全然不应！气出我四句来了：（诗云）王粲生的硬，拜着全不睬。这世做了人，那世变螃蟹。（蒯越云）大王，王粲好是无礼。俺二人拜他，全然不动。倘有人见，可不先失了你的门风？大王问他孙武子兵书十三篇，他习那一家。（荆王云）靠后！人说此人矜骄傲慢，果然话不虚传。某两员上将拜着他，昂然不理。贤士，我问你，孙武子兵书十三篇，不知贤士习那一家？（正末云）《六韬》《三略》淹贯胸中，唯吾所用，何但孙武子十三篇而已哉！（荆王云）论韬略如何？（正末云）论韬略呵，（唱）【滚绣球】我不让姜子牙兴周的显战功。（荆王云）你谋策如何？（正末云）论谋策呵，（唱）我不让张子房佐汉的有计画。(荆王云)你扎寨如何？（正末云）论扎寨呵，（唱）我不让周亚夫屯细柳安营扎寨。(荆王云)你点将如何？(正末云)论点将呵，(唱)我不让马服君仗霜锋点将登台。（荆王云）你胆气如何？（正末云）论胆气呵，（唱）我不让蔺相如渑池会那气概。（荆王云）你才干如何？（正末云）论才干呵，（唱）我不让管夷吾霸诸侯那手策。（荆王云）你行兵如何？（正末云）论行兵呵，（唱）我不让霍嫖姚领雄兵横行边塞。（荆王云）你操练如何？（正末云）论操练呵，（唱）我不让孙武子用兵法演习裙钗。(荆王云)你智量如何？（正末云）论智量呵，(唱）我不让齐孙膑捉宠涓则去马陵道上施埋伏。（荆王云）你决战如何？（正末云）论决战呵，（唱）我不让韩元帅困霸王在九里山前大会垓，胸卷江淮。（做睡科）（荆王云）好兵法！将酒来，庆兵法！贤士满饮此杯。呀！才和俺攀话，又早睡着了也。便好道德胜才为君子，才胜德为小人。俺末曾重用，先失左右之门风，正是那才有余而德不足。等此人睡觉来问我，只说我更衣去了。（诗云）德胜才高不可当，才过德小必疏狂。纵然胸次罗星斗，岂是人间真栋梁。（下）（蒯越云）点汤！（正末醒科，云）大王安在？（蒯越云）点汤！（正末云）点汤，呼遣客。某只索回去。(蒯越云)点汤！（正末云）我出的这府门。（蒯越云）点汤！（正末云）我来到这和长街上。(蒯越云)点汤！（正末云）我来到这酒肆中。（蒯越云）点汤！（正末云）我来到这里，你不叫点汤！（蒯越诗云）非我闭贤门，因他傲慢人。（蔡瑁诗云）点汤呼遣客，依旧受孤贫。（并下）（正末叹科）罢罢罢！（唱）【煞尾】他年不作文章伯，异日须为将相材。待与不待总无碍，时与不时且宁耐。说地谈天口若开，伏虎降龙志不改。稳情取兴刘大元帅，试看雄师拥麾盖。恨汝等将咱厮害。（带云）我若得志呵，（唱）把你掳掠中军账门外，似这等跋扈襄阳吃剑才。（带云）将二贼擒至马前斩首报来！（唱）那其间才识俺长安少年客。（下）第三折（副末扮许达引从人上，诗云）状气如虹贯碧空，尘埃何苦困英雄。假饶不得风雷信，千古无人识卧龙。小生姓许名达，字安道，乃荆州饶阳人也。先父许士谦，曾为国子临助教，年仅六十，病卒于官，止存老每在堂，训诲小生，颇通诗礼。不想老母亡化，小生学业因此荒废，有负先人遗教，至今愧之。小生赖祖宗荫下，就此城市中女神中一座楼，名曰溪山风月楼，左有鹿门山，右有金沙泉，前对清风霁岭，后靠明月云峰，端的是玩之不足，观之有余。但凡四方官宦，到此无可玩赏，便登此楼饮酒，中间常与小生论文，有等文学秀士，未经发迹，小生置酒相待，临行又赠路费而归。人见小生有此度量，皆呼小生为东道主。近日有一人，乃高平人氏，姓王名粲，字仲宣。此人是一代文章之士，持子建学士书呈，投托荆王刘表，刘表不能任用。后刘表辞世，此人淹留有此。小生深念同道，常与他会饮此楼。只一件，此人不醉犹可，醉呵，便思其老母，想其乡闾，不觉泪下。今日时遇重阳登高节令，下次小的每安排酒果，请仲宣到此，共展登高之兴，聊纾望远之怀，只等来时，报复我知道。（正末上，云）小生王粲，将子建学士书呈，投托荆王刘表，刘表听信蒯越、蔡瑁谗言，不能任用，流落于此。小生只得将万言长策，寄与曹子建学士，央他奏上圣人，至今不见回报，多分又是没用的了，使小生羞归故里，懒睹乡闾。此处有一人许安道，幸垂顾盼，时与小生尊酒论文，稍不寂寞。今日重阳佳节，治酒于溪山风月楼，请我登高，须索走一遭去。（叹介）时遇秋天，好是伤感人也！〔鹧鸪天〕（词云）一度愁来一倚楼，倚楼又是一番愁。西风塞雁添愁怨，衰草凄凄更暮秋。情默默，思悠悠，心头才了又眉头。倚楼望断平安信，不觉腮边泪自流。（唱）【中吕】【粉蝶儿】尘满征衣，叹飘零一身客寄。往常我食无鱼弹剑伤悲，一会家怨荆王，信谗佞，把那贤门来紧闭。（带云）从那荆王辞世呵，（唱）不争你死丧之威，越闪得我不存不济。【醉春风】我本是未入庙堂臣，倒做了不着坟墓鬼。想先贤多少困穷途，王粲也我道来命薄的不似你，你！我比那先进何及，想昔人安在，（带云）小生三十岁也，（唱）我可甚么后生可畏。（云）说话中间，可早来到也。楼下的报复去，王粲来了也。（从人报科）报的东人得知，王仲宣来了也。（许达云）道有请。（见科，云）仲宣请。（做上楼科）（诗云）欲穷千里目，（正末云）更上一层楼。（许达云）家童将酒过来，仲宣，蔬食薄味，不堪供奉，请满饮此杯。（正末云）敢问安道，此楼何人盖造？（许达云）仲宣不问，许达也不道，此楼是先父许士谦盖造。（正末云）因何造此？（许达云）因四方官宦，到此无可玩赏，故建此楼。（诗云）一座高楼映市廛，玉栏十二锁秋烟。卷帘斜眺天边月，举眼遥观日底仙。九酝酒光斟琥珀，三山鸾凤舞翩跹。停杯畅饮才歌罢，倒卧身躯北斗边。（正末诗云）安道，你看危楼高百尺，手可摘星辰。不敢高声语，恐惊天上人。（唱）【迎仙客】雕檐外红日低，画栋畔彩云飞，十二栏干栏干在天外倚。（许达云）这里望中原，可也不远。（正末唱）我这里望中原，思故里，不由我感叹酸嘶。（带云）看了这秋江呵，（唱）越搅的我这一片乡心碎。（许达云）仲宣为何不饮？（正末云）小生一登此楼，就想老母在堂，久阙奉养，何以为人！（许达云）仲宣不登楼便罢，但登楼便思其老母，想其乡闾。母子，天性也，母思其子，慈也；子思其母，孝也故母子为三纲之首，慈孝乃百行之原。我想大舜古之圣人，父顽母嚣弟傲，尝设计害舜，舜尽孝以合天心，终不能害舜，终能使一家底豫。（诗云）历山号泣自躬耕，青史长传大孝名。今日登高频帐望，岂能无念倚闾情。（正末诗云）旅客逢秋苦忆归，可堪鸿雁正南飞。倚门老母应头白，何日重来戏彩衣。（唱）【红绣鞋】泪眼盼秋水长天远际，归心似落霞孤鹜齐飞，则我这襄阳倦客苦思归。我这里凭阑望，母亲那里倚门悲。（许达云）仲宣，既如此感怀，何不早归故里？（正末云）吾兄怕不说的是哩！（唱）争奈我身贫归未得。（许达云）仲宣满饮此杯。你看此楼，下临紫陌，上接丹霄，宴海内之高宾，会寰中之佳客。青山绿水，浑如四壁开图，红叶黄花，绝似满川铺锦。寒雁影摇摇曳曳，数行习过洞庭天。寒蛩声唧唧啾啾，几处叫残江铺月。俺这里鲈鱼正美，新酒初香，橙黄橘绿可开樽，紫蟹黄鸡宜宴赏。对此开怀，何故不饮？（诗云）风送潮声过远洲，雨收山色上危楼。美玉不换重阳景，黄金难买菊花秋。（正末云）忆昔离家二载过，髩鬓边白发奈愁何。无穷兴对无穷景，不觉伤心泪点多。（唱）【普天乐】楚天秋，山叠翠，对无穷景色，总是伤悲。好教我动旅怀，难成醉。枉了也壮志如虹英雄辈，都做助江天景物凄其。（云）老兄，小生有三桩儿不是。（许达云）可是那三桩儿不是？（正末云）是这气这愁和这泪。（许达云）气若何？（正末唱）气呵做了江风淅淅。（许达云）愁若何？（正末唱）泪呵弹做了江雨霏霏。（许达云）仲宣，时遇清秋，阶下有等草虫，名寒蛩，又名促织，此等草虫叫动，家家捶帛捣练。小生不才，作《捣练歌》一道，则是污耳。(歌云)忽闻帘外杵声摇，声上声低声转高。罗袖长长长绕腕，轻轻播播播风飘。看看看是谁家女，巧巧巧手弄砧杵。停停听是两娉婷，玉腕双双双擎举。湾湾湾月在收峰，花花花向脸边红。星眼眼长长出泪，多多多滴捣衣中。祬开祬入纺波，叠叠重重重数多。相相相唤邻家女，欲裁未裁裁绮罗。秋天秋月秋夜长，秋日秋风秋渐凉。秋景秋声秋雁度，秋光秋色秋叶黄。中秋秋月旅情伤。月中砧杵响当当。当当响被秋风送，送到征人思故乡。故何在归途远，途远难归应断肠。断肠只在纱窗下，纱窗曾不忆彷徨。休玩休玩中秋月，月到中秋篇皎洁。此夜家家家捣衣，添入离愁愁更切。寒露初寒寒草边，夜夜孤眠月前。促织促织叫复叫，叫出深秋砧杵天。谁能秋夜闻秋砧，切切悲悲悲不禁。况是思归归未得，声声捶碎故乡心。（正末叹云）好高才也！其思远，其调悲，使人闻之，觉潸然泪下。（诗云）寒蛩唧唧细吟秋，夜夜寒声到枕头。独有愁人听不得，愁人听了越添愁。(唱)【石榴花】现如如今寒蛩唧唧向人啼，哎，知何日是归期？想当初只守着旧柴扉，不图甚的，倒得便宜。（许达云）大丈夫得志食于钟鼎，不得志隐于山林。（正末唱）则今山林钟鼎俱无味。命矣时兮。哎，可知道枉了我顶天立地居人世。（许达云）仲宣，今年贵庚了？（正末唱）老兄也，恰便似睡梦里过了三十。【斗鹌鹑】又不在麋鹿群中，又不入麒麟画里。自死了吐哺周公，枉饿杀采薇伯夷。自洛下飘零到这里，划的无所归栖。(带云)小生初投奔刘表的意呵，(唱)指望待末尾三稍，越闪的我前程万里。（许达云）仲宣，想昔日孔子投于齐景公，景公不能用，复投鲁哀公，封孔子为鲁司寇。三日而诛少正卯。齐景公故将美女数十人，习成女乐，献与哀公，哀公受了女乐，三日不朝。孔子弃职而归，投于卫灵公，与之言治国之道。卫灵公仰视飞雁，孔子知其不能用，投于陈国。其时陈国被吴国征伐，孔子遂困于陈蔡之间，粮食都绝，从者皆病不能起，圣人尚然如此，何况今日乎！老兄，(诗云)诗酒当前且尽情，功名休问几时成。天公自有安排处，莫为忧愁白发生。（正末诗云）三尺龙泉七心身，可堪低首困风尘。王侯将相元无种，半属天公半属人。(唱)【上小楼】一片心扶持社稷，两只手经论天地。谁不待执戟门庭，御车郊原，舞剑尊席。（许达云）仲宣，当初肯与蒯、蔡，同列为官，可不好来？（正末唱）我怎肯与鸟兽同群，豺狼作伴，儿曹同辈？兀的不屈沉杀五陵豪气！（许达云）仲宣，想你辞老母，离陈蔡，谒蔡邕于京师，不能取其荣贵。又持子建学士书呈，投托荆王刘表，内妨蒯、蔡，不肯同列为官。先生主见，小生尽知。但他自干他的事，你自干你的事，便好道黍则黍，麦则麦，泾则泾，渭则渭，虽后稷之圣，不能化穗而成其芒，虽大禹之功，不能澄清而变其浊。芒穗清浊，尚然不变，何况于人乎？既托迹于刘表，何苦不同官于蒯、蔡？(诗云)嗟君志气本超群，争奈朝中多忌人。所以独醒千古恨，至今犹自泣累臣。（正末）(诗云)有志无时命矣夫，老天生我亦何辜。宁随泽畔灵均死，不遂人间乳臭雏。(唱)【幺篇】据着我慷慨心，非贪这潋滟杯。这酒呵便解我愁肠，放我愁杯，展我愁眉。则为我志愿难酬，身心不定，功名不遂。(云)吾兄将酒过来。（许达云）酒在此。（正末饮科，云）再将酒来。（许达云）仲宣，为何横饮几杯？（正末唱）倒不如葫芦提醉了还醉。（云）小生为功名不遂其心，不如饮一醉，坠楼而亡。（做跳下，许达惊扯住科，云）呀，早是小生手眼快，蝼蚁尚且贪生，为人何不异命？古人有云：存其身而扬其名，上人也；将其身而就其名，中人也；舍其身而灭其名，下人也。吾想此中屈原、卞和二人，虽得其名，卒舍其身。如吾兄为功名不遂，要坠楼身死，是为不知命矣。昔吕望有经纶济世之才，虽在贫窘，意不苟得，年登八旬，垂钓于渭水。后文王梦非熊之兆，出猎西郊至磻溪，见吕望同载而归，以为上宾。至武王时，成功立业，封号太公。今老兄发悲，不为别故，止为家中老母无人侍养，小生到来日会江不父老，收拾青蚨，赍为路费，送老兄还归故里，有何难哉！（诗云）只为你高堂有母鬓斑斑，客舍淹留甚日还。囊里黄金愿相赠，免教和泪倚栏干。（正末诗云）耻向人间乞食馀，登台一望泪沾裾。可怜飘泊缘何事，不寄平安问母书。（唱）【满庭芳】我如今羞归故里，则为我昂昂而出，因此上怏怏而归。空学成补天才却无度饥寒计，几曾道展眼舒眉。则被你误了人儒冠布衣，熬熬人淡淡饭黄齑。有路在青霄内，又被那浮云塞闭。老兄也百忙里寻不见上天梯。（许达云）仲宣，你看那一林红叶，三径黄花。一林红叶傲风霜，如乱落火龙鳞。三径黄花擎雨露，似润开金兽眼。登高望远，从怀故国之非，抚景伤情，处处洒穷途之泣。老兄，（诗云）暑退金风觉夜长，蝉声不断送秋凉。东篱满目黄花绽，雁过南楼思故乡。（正末）（诗云）采采黄花露未，他乡谁为授寒衣。独怜作客人南滞，不似随阳雁北飞。（唱）【十二月】几时得似宾鸿北归，倒做了乌鹊南飞。仰羡那投林倦鸟，堪恨那舞瓮醯鸡。籓云的鵾鹏羽翼，那篱下燕鹊争知。（带云）老兄也！（唱）【尧民歌】真乃是鹤长凫短不能齐，从来这乌鸦彩凤不同栖。挽盐车骐骥陷淤泥，不逢他伯乐不应嘶。只争个迟也么疾，英雄志不灰，有一日登鳌背。（做睡科）（外扮使命上，诗云）雷霆驱号令，星斗焕文章。圣主贤臣颂，今朝会一堂。吾乃天朝使命是也。今有王仲宣献上万言长策，圣人见喜，宣他为天下兵大元帅，兼管左丞相事。打听得在许安道楼上饮酒，许安道在么？（许达见科，云）那里来的大人？（使命云）小官天朝来的使命，宣王仲宣为天下兵马大元帅，快报复去！（许达云）王仲宣，王仲宣！（正末云）做甚么大呼小叫的！（许达云）今有天朝使命，宣你为天下兵马大元帅。（正末云）来了不曾？（许达云）见在楼直下哩！（正末云）慌做甚么，心忙做甚么！既来了，怕他回了不成？（许达云）则吃你这般傲慢？（正末唱）【煞尾】从今后把万言书作战场，辅皇朝为柱石。扶侍着万万岁当今帝，则愿的稳坐定蟠龙戗金椅。（同使命下）（许达云）那王仲宣别也不别，竟自去了，有这般傲慢的，可知道荆王不肯用他！（诗云）一片雄心大似天，可知不肯受人怜。今朝身佩黄金印，才识登楼王仲宣。（下）第四折（蔡相引祗从人上，云）老夫蔡邕是也。今有王粲献上万言长策，圣人见喜，着他做天下兵马大元帅，只在早晚将到。左右，与我请将曹子建着人相请，须索走一遭去。左右报复去，道有曹子建在于门首。（祗从报科，云）报的老爷得知，曹学士来了也。（蔡相云）道有请。（见科）（曹学士云）老丞相贺万金之喜！（蔡相云）喜从何来？（曹学士云）今有令婿王仲宣，献上万言长策，得了天下兵马大元帅，小官特来贺喜。（蔡相云）比及学士说呵，老夫已知道了也。如今俺二人牵羊担酒，十里长亭，接新官走一遭去。（下）（正末引卒子上，云）王粲，谁想有今日也呵！（唱）【双调】【新水令】一声雷震报春光，（卒按喝科）（正末唱）起蛰龙九重天上。蔡邕也你便似臧仓毁孟轲，王粲也我却做了贡禹笑王阳，则道我甘老在荆襄，今日个峥嵘日岂承望。（蔡、曹同上）（蔡相云）此间是他辕门外了，学士你先进去。（曹学士云）令人，报复去，道有翰林学士曹子建在于门首。（报科）（正末云）大恩人来了也，道有请。（见科）（曹学士云）元帅峥嵘有日，奋发有时。（正末云）当日不亏学士大恩，岂有今日？学士请上，受小官一拜。（拜科）（曹学士云）元帅请起，论小官有甚么恩在那里。（正末唱）【沉醉东风】想当日到京师将谁倚仗？多亏你曹学士助我行装。虽然是一封书死了荆王，还得你万言策奏知今上，才得个元戎印掌。这都是你义海恩山不可当，再休题贵人健忘。（蔡相云）令人，报复去，道有蔡丞相在于门首。（座卒报科）（正末唱）【乔牌儿】不由我肚儿里气夯，他有甚脸来俺门上。（云）他可不是蔡邕丞相么？（曹学士云）他可是谁？（正末唱）他是举韩侯三荐的萧丞相。往日的情我和他今日讲。（云）令人，说出去，他是个丞相，我是个元帅府衙门，尔我无干。他进来便进来，不进来我也接待他不成。（卒子云）理会的。老丞相，俺元帅说来：你是个丞相，他是元帅府衙门，尔我无干，你进去便进去，不进去你也接待你不成。（蔡相云）可早一句儿也！也罢，我自己进去。（见科）元帅，几年不见，受老夫一拜。（正末云）住者，左右，将过锦心拜褥来。（蔡相云）要他做甚么？（正末云）则怕拜下去污了你那锦绣衣服！（蔡相云）可早两句儿也！（正末云）却不道锦堂至三杯酒，茅舍人来一盏茶。我是个新帅府，岂不一杯酒管待？令人，将酒来。（卒子云）酒在此。（正末云）这一杯酒，当从丞相饮，老丞相接漂酒。（蔡相云）将来。（正末云）住者，小官有失礼体，放着翰林院大学士在此，当从学士请酒。（曹接酒科）（正末云）这杯酒可到老丞相，丞相接酒。(蔡相云）将来。（正末云）住者，慌做甚么！学士饮个双杯。（曹饮科）（正末云）这杯酒可该老丞相饮，丞相接酒，（蔡相云）将来。（正末云）住者，两只手捞菱般相似，大缸家酿下酒钵盂里，折的你也吃不了。枕着青石板睡，饿破你那脸也。学士饮个三杯和万事。（蔡相云）可早三句了也！王粲，你将一杯酒似与不与，对着翰林学士在此，羞辱老夫，是何道理！（正末云）你发甚么酒风哩！（蔡相公云）我吃你甚么酒来？（正末云）当初曾道来。（蔡相云）我道甚么来？（正末唱）【水仙子】你道你精神颜色捧瑶觞，和气春风满画堂。你道我不明白冻死在颜回巷，我今日也列金钗十二行。尽今生急急忙忙，你那里有江湖心量，一片齑盐肚肠。（带云）令人抬过了酒肴者。（唱）饮不的我玉液琼浆。（蔡相云）王粲，你强杀者波，则是个兵马大元帅；我歹杀者波，是当朝左丞相，调和鼎鼐，燮理阴阳。你把我这般看待，敢不中么？（正末唱）【甜水令】你道是位列三台，调和鼎鼐，燮理阴阳，丞相府气昂昂。觑的我元帅衙门，无过是点些士伍，排些刀仗，与文臣本不同行。【折桂令】你不来呵但凭心上，我也不差着人来，请你登堂。（带云）你今日既来呵，（唱）谁着你鸟故趋笼，鱼偏入网，人自投汤。既受你这许多好情亲向，我岂可没半句恶语相相伤。（蔡相云）可知你与我也沾些亲来。（正末唱）从今后星有参商，人有雌黄。你做的吐哺周公，我也拚不做坦腹王郎（蔡相云）学士，你这里不说，那里说？（曹学士云）老丞相休慌。元帅请暂息雷霆之怒，略罢虎狼之威，听小官明明的说破，着元帅细细里皆知。人不说不知，木不钻不透；冰不搦不寒，胆不尝不苦。当初老丞相曾与令尊老先生金兰契友，二人指腹成亲，若生二女，同攀绣床；若生二子，同舍攻书；若生子女，结为夫妇。不想令尊生下元帅，丞相所生一女。因为官守所绊，彼各天涯，间隔亲事。老丞相闻知元帅学成满腹文章，只是骄矜傲慢，不肯曲脊于人，以此数次将书调取至京，萧条旅馆，个月期程，不蒙放参。可是为何？只是涵养你那锐气。及至相见，将那三杯酒耻辱元帅，一席话激发将军。岂知春衣白金雕鞍书礼，都不是小官的，老丞相暗暗的与我，着我明明的与你，赍发你投托荆王刘表。谁想刘表不能任用，淹留在彼，你将万言长策，寄与小官，小官转与老丞相，老丞相献与圣人，圣人见喜，今得此官。自从元帅去后，老丞相将老夫人搬至京师，一般盖下画堂，又陪房奁断送，将小姐聘与元帅为妻。说兀的做甚！（诗云）则为你襄阳久困数年间，今日拨开云雾见天颜。非干我这举贤曹子建，则拜你那恩人老泰山。（正末拜科，云）则被你瞒杀我也，丈人！（蔡回礼科，云）则被你傲杀我也，女婿！（正末唱）【雁儿落】又不曾趋跄天子堂，又不曾图画臣像。止不过留心在笔砚间，又不曾恶战在沙场上。【得胜令】呀！怎做得架海紫金梁，则消得司县绿衣郎。今日个枢府新元帅，还只是长安旧酒狂。腾骧，端的有豪气三千丈；游扬，这的是功名纸半张。（蔡相云）天下喜事，无过子母夫妇团圆。就今日卧翻羊、窨下酒，做个大大庆喜筵席者！（词云）我两姓结婚姻原在生前，难道我今日敢违背初言。因此上屡移书接来到此，本待将加官职指引朝天。只为你生性子十分骄傲，并不肯谦谦的敬老尊贤。我特将三杯酒千般折挫，无非要涵养得气质为先。暗地里具书呈白金骏马，封皮上明写着子建相传。岂知道到荆州依然不遇，遂淹留不得返苒三年。想登楼这一点思乡客泪，多应是长飘洒似雨涟涟。万言策又是我转闻今上，才得授大元帅入掌兵权。早先期高平去迎将老母，预盖下大宅院供具全。专等待你回来选其吉日，与小女结花烛夫妇团圆。此皆由我老夫殷勤留意，非学士能出力为你周旋。到如今才一一从头说破，大家的开笑口庆赏华筵。（正末唱）【离亭宴煞】你元来为咱气锐加涵养，须不是忌人才大遭魔障。端的个这场，收拾了龙争虎斗心，结果了鹗荐鹏搏力，表明了海阔天高量。安排下玳瑁筵，准备着葡萄酿，做一个团圆的庆赏。早匹配了青春女一生欢，稳情取白头亲百年享。题目假托名蔡邕荐士正名醉思乡王粲登楼\n"}
{"title": "遣兴寄徐抱独", "industry": "宋代", "author": "周端臣", "content": "\n楼外垂杨啼晓鸦，楼中倦客醉思家。东风不管春将半，一夜清寒勒杏花。\n"}
{"title": "和张宾旸西畴汎舟韵二首 其一", "industry": "元代", "author": "陶宗仪", "content": "\n平畴积水欲成湖，未有良工写作图。晴日曈昽收宿霭，暖风和畅拂春芜。绿杨红杏韶华丽，白舫青帘主客娱。老子放怀成痛饮，醉循归路日西晡。\n"}
{"title": "春日经湖上友人别业", "industry": "唐代", "author": "章碣", "content": "\n何处狂歌破积愁，携觞共下木兰舟。绿泉溅石银屏湿，\n\n黄鸟逢人玉笛休。天借烟霞装岛屿，春铺锦绣作汀洲。\n\n一年一电逡巡事，不合花前不醉游。\n"}
{"title": "戴文进春山叠翠图", "industry": "明代", "author": "邵宝", "content": "\n戴翁笔底有春山，万叠风烟尺素间。好似西湖新雨后，两峰回首六桥湾。\n"}
{"title": "春晚杂兴四首 其四", "industry": "宋代", "author": "方一夔", "content": "\n欲逐芳菲寄病身，莺花不管老年人。幽寻但见肥牛地，胜赏难追骏马尘。薄酒似饧聊取醉，青梅如豆正尝新。清欢未足还休去，日落汀洲又暮春。\n"}
{"title": "颂古一百二十一首", "industry": "宋代", "author": "释宗杲", "content": "\n见得分明识得亲，举来犹自涉涂程。真饶不犯毫芒者，也是拈{左食右追}舐指人。\n"}
{"title": "梦", "industry": "清代", "author": "弘历", "content": "\n向者梦较可，暂会生时面。昨忽懵腾中，梦临观德殿。吁嘻人之情，安能久不变。梦缘一以绝，渍枕泪如霰。\n"}
{"title": "六月十八日戌时长逝矣，哀哉痛哉！二十二日闻讣后记此青衣启祥来说聘妾未回寄赠代书 其三", "industry": "明代", "author": "王彦泓", "content": "\n一品堂前礼数宽，玉纤银碗杏浆寒。檀郎腼腆今非昔，锦瑟诗成任寄看。\n"}
{"title": "偈颂十二首 其四", "industry": "宋代", "author": "释道璨", "content": "\n风和日暖，牡丹生卵。露柱吹笙，灯笼拍版。城上游人，三杯两盏。报恩禅和，努觜不管。一念不生，前后际断。踢倒巩县茶瓶，打破饶州瓷碗。\n"}
{"title": "清心镜 弃家", "industry": "元代", "author": "马钰", "content": "\n解名缰，敲利钻。爱海恩山，一齐识破。弃家缘、路远三千，似孤云野鹤。有胜心，忒煞大。今日对众，须当说过。＊寂寥、忍辱清贫，更不\n"}
{"title": "挽李樵云", "industry": "明代", "author": "孙蕡", "content": "\n相国灵舆閟九京，桓桓松柏表佳城。风云已际兴王运，雨露偏伤孝子情。一代文章遗汗简，千秋彝鼎勒勋名。平原宾客今谁在，独泻椒浆带泪痕。\n"}
{"title": "初冬客中见小春海棠", "industry": "宋代", "author": "赵孟坚", "content": "\n一痕朝日界晴窗，森肃清寒昨夜霜。砚怕生澌微贮水，炉因拨火起余香。最耽诗帖闲中乐，无奈尘埃客裹忙。却是小春花谢绝，海棠经月驻经妆。\n"}
{"title": "春分后一日雪", "industry": "宋代", "author": "韩淲", "content": "\n尚觉梅花发，元知柳絮飞。舞回风荡激，洒急雨霏微。解冻群芳盛，馀寒百卉稀。小窗还附火，买酒典春衣。\n"}
{"title": "宿山庵", "industry": "宋代", "author": "释文珦", "content": "\n绝顶一庵孤，悠悠清夜徂。野僧寒出定，山鬼暗相呼。泉落池应满，云深树欲无。何年捐万事，来此共跏趺。\n"}
{"title": "浣溪沙 其二", "industry": "近代", "author": "石声汉", "content": "\n白足提篮上菜场。残瓜晚豆费周章。信知菰笋最清肠。幼女迎门饥索饼，病妻扬米倦凭筐。邻厨风送肉羹香。\n"}
{"title": "豫章小泊欲过哭孺庐学士墓下不得", "industry": "清代", "author": "全祖望", "content": "\n弭节望东埂，西州涕泗多。素车吾有负，元冕或来过。莫报恩如海，应怜鬓亦皤。匆匆感邻笛，落月满江沱。\n"}
{"title": "郊庙歌辞。祀圜丘乐章。太和", "industry": "唐代", "author": "佚名", "content": "\n穆穆我后，道应千龄。登三处大，得一居贞。\n\n礼惟崇德，乐以和声。百神仰止，天下文明。\n"}
{"title": "题傅商卿家壁二首", "industry": "宋代", "author": "陈造", "content": "\n表表两卿吾莫逆，青刍白饭玉为醅。因循桑下成三宿，解后花时更一来。\n"}
{"title": "偈颂三十六首 其十八", "industry": "宋代", "author": "释如珙", "content": "\n莲花生淤泥，标格天然别。出水未出时，喂鱼并喂鳖。\n"}
{"title": "再游福溪岩赠主僧", "industry": "宋代", "author": "陈造", "content": "\n山路细萦蛇，欹危讶泛槎。幽人肯假榻，倦客似还家。柏径初轩豁，筠窗更静嘉。饥肠如作苦，斋鼓恰停挝。茶供含秋露，菘菹带早花。香粳有炊玉，煮饼不摇牙。好在经行处，还怜旧约差。摩挱验蛇蚓，圆缺屡暇蟆。境信人俱胜，心宁迹与遐。农时多闵雨，意绪每如麻。却话三生契，空嗟两鬓华。蒲团坐双稳，良夜对篝纱。\n"}
{"title": "从萧骠骑新亭", "industry": "南北朝", "author": "江淹", "content": "\n鲵妖毁玉度，虹气岨王猷。上宰轸灵略，宏威肃广谋。绵崄冒戈堞，乘峤架烽楼。燕兵歌越水，代马思吴州。金笳夜一远，明月信悠悠。云色被江出，烟光带海浮。开襟夹苍宇，拓远局溟洲。折日承丹谷，总驾临青丘。仄待飙雾晏，方从畎壑游。\n"}
{"title": "画堂春 上巳薛圜辅斋中社集，即景用秦少游原韵", "industry": "明代", "author": "钱肃润", "content": "\n千丝万绿柳梢长，朱廉掩映斜阳。花须蜂恋蝶含香。点缀新妆。争耐封姨少女，浪吹竹泪飘湘。春光黯淡问衣裳。好费商量。\n"}
{"title": "野史口号碑四十四首 其四十一", "industry": "元代", "author": "刘鹗", "content": "\n监司待我真骨肉，我敬监司如父兄。纵使监司如可负，敢欺明主负朝廷？\n"}
{"title": "织锦机", "industry": "明代", "author": "瞿佑", "content": "\n绿纱窗下响咿哑，知是秦川第几家。五色染成长命缕，双头挽就合欢花。只愁转轴劳筋力，莫谩投梭损齿牙。不似绣床閒坐倦，自将辛苦作生涯。\n"}
{"title": "游武夷山山左有玉女峰甚峻山下有九曲溪", "industry": "明代", "author": "王缜", "content": "\n薄暮到名山，山晴似放颜。白云依洞宿，明月伴人闲。石立孤高节，溪流九转丹。欲寻真乐处，谁解此玄关。\n"}
{"title": "和鲍娘题兑溪驿", "industry": "宋代", "author": "蒋之奇", "content": "\n尽日行荒径，全家出瘴岚。鲍娘诗句好，今夜宿江南。\n"}
{"title": "早春野步奉荅子安", "industry": "明代", "author": "皇甫汸", "content": "\n兰皋回淑气，蕙圃揽晴芳。鲜云蔼户牖，春水生池塘。新望盈新抱，流思逐流光。徒忻陪玉趾，终愧报瑶章。\n"}
{"title": "后湖泛舟诗", "industry": "南北朝", "author": "张正见", "content": "\n上苑奢行乐，沧池聊薄游。泛荷分兰棹，沈槎触桂舟。残虹收度雨，缺岸上新流。欲知有高趣，长杨送麦秋。\n"}
{"title": "检旧书得先人手迹", "industry": "明代", "author": "薛瑄", "content": "\n素帙窗前自卷舒，忽看先父数行书。分明笔迹如平日，一字伤心一泪珠。\n"}
{"title": "园居遣怀三首 其二", "industry": "明代", "author": "林大钦", "content": "\n短景难幽卧，秋风差自强。村幽宜杖履，岁暮识行藏。农父秫粱秀，园家橘柚香。蹉跎依物色，纵谑向穹荒。\n"}
{"title": "仲夏廿二日同吴石湖苏一斋杨麟山会王鹤城别业漫赋四首 其二", "industry": "明代", "author": "孙承恩", "content": "\n我亦村庄近，新知王子居。良菑枕茅屋，蔓竹匝脩渠。野叟惊冠盖，閒心狎鸟鱼。追从恋朋好，日过欲无虚。\n"}
{"title": "渡河", "industry": "清代", "author": "袁保恒", "content": "\n去入征西幕，中流击楫歌。未闻秦乱定，渐觉楚人多。旧价连城重，新硎宝剑磨。开诚慕诸葛，刮目竟如何。\n"}
{"title": "杂事 其二", "industry": "清代", "author": "郑孝胥", "content": "\n江海论心有几人，葆真季直最相亲。治河策上仍为客，种树书成未疗贫。\n"}
{"title": "香潭八首", "industry": "宋代", "author": "许月卿", "content": "\n信笔篇篇又一篇，东坡父子故依然。凤凰鸣处知何日，龙虎榜中今几年。残岁寄寒难避地，颠风急雪更无天，六宫粉黛无颜色，谁道人间少静娟。\n"}
{"title": "初到锦城", "industry": "宋代", "author": "陈师道", "content": "\n溪遶层峦路遶溪，飞梁相接挂晴霓。山川王气今何有，岩谷灵踪昔未跻。十里松篁参羽仗，半天楼阁倚云梯。胜游欲尽无穷目，未到桃源客已迷。\n"}
{"title": "乌石山天王寺", "industry": "元代", "author": "何中", "content": "\n天王小精庐，山角临城闉。古称藩服雄，毕境环相陈。塔影六七枝，瓦缝千万鳞。烟明南台树，潮壮方山津。老僧肯前揖，似余异人人。指点壁间画，修庑行逡巡。观音大自在，维摩妙悲颦。苍然古木阴，寒山砦可亲。版扉几尊者，一一皆风神。老僧太息言，劫馀偶遗珍。从今几年算，此壁终成尘。余笑谓老僧，子意亦良勤。适见俄已失，当悟无还真。\n"}
{"title": "月下口占戏子温", "industry": "宋代", "author": "李新", "content": "\n桂华已出海边山，雨叶翻光作夜寒。陶令骨清无鼻息，苦吟休倦倚阑干。\n"}
{"title": "吊于湖墓在秣陵", "industry": "宋代", "author": "沈端节", "content": "\n晚出白门下，疲马踏秋色。钟山度苍翠，慰我远游客。暮投清泉寺，花草献幽寂。长廊静无人，落日照西壁。平生张于湖，万里去一息。翻然九州外，汗漫跨鲸脊。乾坤能几时，安用较颜跖。文章失津梁，所念斯道卮。夜阑耿不寐，搔首赋萧索。怀人感西风，翁仲守孤陌。\n"}
{"title": "灯花", "industry": "宋代", "author": "舒岳祥", "content": "\n火树知谁种，灯花凝不销。何人知此意，有喜在明朝。儿爱抄诗卷，童欢进酒瓢。纱笼添护惜，莫要隙风摇。\n"}
{"title": "归来", "industry": "元代", "author": "王冕", "content": "\n头白归来惊面生，东家西家知我名。友朋投老渐凋落，儿女向年俱长成。野梅花开尚古色，山风吹雨堕寒声。最喜溪翁会真率，浊酒过墙香满罂。\n"}
{"title": "胡蓝狱", "industry": "清代", "author": "尤侗", "content": "\n去年杀韩信，今年醢彭越；徐常幸前死，诸公宁望活？丞相戮，将军诛，觖望恣肆固有迹，坐以谋反疑有无，罪止及身或收孥。杀胡党，杀蓝党，万十万人保无枉？文武军民打一网。一斗粟，一座城，一条龙，一连鹰，革左塌何纷纷，得非此辈之冤魂！\n"}
{"title": "好事近 题踏雪图", "industry": "明代", "author": "倪谦", "content": "\n江路晓风清，满地乱堆琼屑。谩策蹇驴閒步，采梅梢香雪。小桥流水不知寒，春意已潜泄。望隔岸何处，有珠宫瑶阙。\n"}
{"title": "寄奉崇善促父亲解组", "industry": "明代", "author": "梁建", "content": "\n民事伤心两鬓萧，海天归思竟无聊。悬鱼太守闻羊续，留犊贤侯有魏苗。晓日花边宜解绶，秋风江上莫停桡。应思膝下频兴慨，尽日莱堂首重翘。\n"}
{"title": "重登兴真观小楼", "industry": "元代", "author": "范梈", "content": "\n濒湖观户旧倒颠，新起小楼明且鲜。道人不惯养白鹤，食豕却来堂下眠。偶闻使者薄暮至，考鼓挝钟吟昊天。春茶煮就且莫试，慷慨凭高询往年。\n"}
{"title": "次韵师川题余荀龙壁间三首 其三", "industry": "宋代", "author": "洪刍", "content": "\n我来占食指，客至卜灯花。但祝加餐饭，何劳问颊车。交情真莫逆，秋兴浩无涯。姑置人间事，纷纷祇斗蛙。\n"}
{"title": "戊申年七夕五绝", "industry": "宋代", "author": "钱惟演", "content": "\n青鸟当时下紫云，绮囊书祕露桃新。莫嫌夜半移床远，朱雀窗中别有人。\n"}
{"title": "柳絮答", "industry": "清代", "author": "弘历", "content": "\n故枝多眷恋，薄质岂无心。奈可稊全脱，而当春复深。沾泥成梦幻，认雪是陶阴。识得原无住，何殊坚固林。\n"}
{"title": "外舅庄子尚生辰 其三", "industry": "宋代", "author": "仲并", "content": "\n两州佳誉亚龚黄，琳馆归来道益光。凛凛松筠非俗韵，诜诜兰玉见馀芳。梅催寒萼春初破，月满冰轮夜未央。景物渐新人不老，年年于此醉华觞。\n"}
{"title": "谒毛竹间先生", "industry": "宋代", "author": "邹輗", "content": "\n不辱其身不辱亲，要明圣学尽人伦。岂为媚世文章上，养就中和万古春。\n"}
{"title": "咏古 其二十三", "industry": "明代", "author": "屈大均", "content": "\n季布多战功，数能窘汉王。摧刚以为柔，得脱因濮阳。朱家不相负，名声闻四方。滕公非任侠，为汉求忠良。从容为上言，私怨以之忘。廷叱樊将军，十万罢横行。辞气何刚直，殿上皆惊惶。天下虑摇动，生民尚痍创。嫚书禽兽言，安足争短长。孝惠至高后，兵革久不兴。实以季布力，海内得宁康。\n"}
{"title": "孟郊", "industry": "宋代", "author": "徐钧", "content": "\n自古诗人例怨穷，不知穷正坐诗工。先生吟苦身尤蹇，恰似霜阶诉候虫。\n"}
{"title": "鹧鸪天 和元遗山《薄命妾辞》三首 其一", "industry": "近代", "author": "龙榆生", "content": "\n冷雨凄风暗画楼。惊飞海燕落南州。山头黛共双眉蹙，陌上蓬飘两鬓秋。情更苦，泪恒流。年年赚得为花愁。海棠容有轻阴护，尽自飘零也罢休。\n"}
{"title": "题沈氏小桥", "industry": "宋代", "author": "王洋", "content": "\n能去尘埃几里遥，随香步步透兰桡。主人可是饶风月，分与游人倚小桥。\n"}
{"title": "梅子黄时雨 寄许定生夫人", "industry": "清代", "author": "江瑛", "content": "\n春晚苔深，怎幽径难寻，那日妆阁。但破屋依然，闲了帘幕。曾记栏杆同倚处，满阶尽是花飘泊。斜阳薄。别恨迢迢，往事如昨。离索。扁舟晓角。伤心千万里，何处栖托。料岑寂兰闺，孤灯泪落。付与琴声情更切，最愁人月明风恶。烟波作。梦被柳绵迷却。\n"}
{"title": "侍月愁", "industry": "明代", "author": "葛高行文", "content": "\n夫何月色之灿烂兮，凌树影而入罗帏。独倚床而延伫兮，侍女怠而欲归。仰圆灵其万户兮，窃皦皦之清辉。睹姮娥之纵体兮，扬轻袿之绣裳。含然诺其欲吐兮，气藞兰而喷香。当长风之飘飘兮，袭罗衣而彷徨。众鸟栖于茂林兮，翔千仞之凤与凰。悼鸿鹄之坠空兮，羌中道而失偶。嘉斯鸟之贞洁兮，触我思之悠悠。衷懊咿而不止兮，寄愁怀于沙鸥。坐兰闺之闲夜兮，聆回飙之飕飕。解垢氛之婴身兮，心翼翼而无尤。叹三闾之见放兮，增壹郁而怀忧。惟察察之哲人兮，能淈泥而扬清波。览江汜之淑媛兮，被德化而啸也歌。晞银汉之织女兮，供霓裳而弄金梭。正衽衿而危坐兮，如衔枚而无语。神英英而内栖兮，思恍惚而登虑。虚方寸之寂寞兮，安斗室而独处。藏彩翚之佳丽兮，性耿介而内专。时青阳以告谢兮，肇朱明而心酸。伤十载之鹤化兮，抚幼子而吞熊丸。酌金垒以弛念兮，善怀托于青编。\n"}
{"title": "奉和陆鲁望白菊", "industry": "唐代", "author": "郑璧", "content": "\n白艳轻明带露痕，始知佳色重难群。终朝疑笑梁王雪，\n\n尽日慵飞蜀帝魂。燕雨似翻瑶渚浪，雁风疑卷玉绡纹。\n\n琼妃若会宽裁剪，堪作蟾宫夜舞裙。\n"}
{"title": "浪淘沙", "industry": "当代", "author": "郭汉城", "content": "\n天道不公平。风雨摧春，落红点点血斑明。含恨都随流水去，耀我湘灵。俯首恨眉颦。水咽云凝，天公何事默无声。一叫子规岑寂破，响彻千林。\n"}
{"title": "送李伯承四首 其二", "industry": "明代", "author": "欧大任", "content": "\n结束事行役，京洛辞豪游。朝发卢龙下，夕见黄河流。飞泉洒濠梁，高澨望马丘。淮阳岂云远，卧治亦已优。宁厌承明庐，补郡非所求。君恩旷浩荡，毋俾赤子忧。禁闼虽可恋，疲瘵待尔瘳。赐召行复来，肃穆瞻宸旒。\n"}
{"title": "赋病鹤送奉伦禅者", "industry": "宋代", "author": "释重顯", "content": "\n欲飞飞未得，冷泊杉松枝。如何垂天云，远远同一涯。\n"}
{"title": "如梦令 昼寝", "industry": "当代", "author": "陈永正", "content": "\n日午碧天凉雨。几树绿阴浓注。一霎小楼风，吹我梦魂来去。何处。何处。分付人间同住。\n"}
{"title": "再赋惜小骢二首", "industry": "宋代", "author": "方回", "content": "\n骏骨直千金，难求起死针。虽云为马□，却似有人心。毡帐长城远，旗亭委巷深。老身全赖此，完璧到如今。\n"}
{"title": "春风袅娜 咏门神", "industry": "清代", "author": "叶辰", "content": "\n羡耻图鳷鹊，懒绘麒麟。随北富，任南贫。总相亲、解惜香封粉裹，窥园忘禁，窃药随人。月黑齐肩，日高对面，赏遍檐花不欠伸。衫薄怕沾梅后雨，命轻难看隔年春。颇怪天公懞懂，雌雄未配，两相看、俱是孤身。支薄俸，有椒尊。犬同值夜，鸡伴司晨。尽一样身材，难兄难弟，两般性格，宜喜宜嗔。借问当年，记题门旧字，至今寂寞，可剩馀痕。\n"}
{"title": "芭蕉", "industry": "宋代", "author": "宋祁", "content": "\n逃腊藏深柢，乘春发故荄。雨障单盖侧，风偃半旗开。脆理缯争裂，斜规扇欲裁。无坚喻浮世，金粟信多才。\n"}
{"title": "送蜀僧往南海", "industry": "明代", "author": "袁宏道", "content": "\n一踏峨眉二十春，冰花破处石鳞鳞。凭将遍吉书一纸，传与东洋打坐人。\n"}
{"title": "蝶恋花（欹枕）", "industry": "宋代", "author": "毛滂", "content": "\n不雨不晴秋气味。酒病秋怀，不做醒忪地。初换夹衣围翠被。蔷薇水润衙香腻。\n\n旋折秋英餐露蕊。金缕虬团，更试康王水。幽梦不来寻小睡。无言划尽屏山翠。\n"}
{"title": "得薛书却寄，时薛居江洲 其一", "industry": "当代", "author": "卢青山", "content": "\n聚散由天不自由，此心浩渺正难收。一自去年九月别，长觉天气似穷秋。\n"}
{"title": "题扇", "industry": "明代", "author": "胡奎", "content": "\n青天月满黄金饼，碧海风生白雪翎。纨扇晚凉清似水，秋声却在两松听。\n"}
{"title": "次李泰发韵", "industry": "宋代", "author": "吕颐浩", "content": "\n东郊半隐绕群峰，门外涓涓一水通。再岁依栖忻有幸，十年遭际叹无功。闲心不厌耕南亩，清梦犹思殄北戎。看去中原恢复后，麒麟图画首肤公。\n"}
{"title": "忆即觉", "industry": "明代", "author": "释函是", "content": "\n虎门水殿春灯迥，狮子楼台霜月残。千里江山一路直，百年梅柳几回看。却因多病伤吾耄，每到良宵念汝单。案上毗尼须尽读，法庭秋晚摄僧难。\n"}
{"title": "七言 其三", "industry": "唐代", "author": "吕岩", "content": "\n功满来来际会难，又闻东去上仙坛。杖头春色一壶酒，顶上云攒五岳冠。饮酒龟儿人不识，烧山符子鬼难看。先生去后身须老，乞与贫儒换骨丹。\n"}
{"title": "荅君御诸作 其四", "industry": "明代", "author": "袁宏道", "content": "\n打叠歌鬟与舞裙，九芝堂上气如云。无缘得见金门叟，齿落唇枯嬲细君。\n"}
{"title": "九月十日同薛考功蔡比部王户曹游东园作二首 其一", "industry": "明代", "author": "皇甫汸", "content": "\n西京从宦侣，一过五侯家。门闭聊看竹，林深自落花。池通淮水曲，亭带冶城斜。坐得忘归趣，何因恋物华。\n"}
{"title": "羲皇谣", "industry": "明代", "author": "邵宝", "content": "\n无怀民，葛天民，梦邪真？天下无邦我有身。有身可醉亦可贫，我将用此全吾神。归来赋成《江有津》，茫茫海内皆风尘。菊花吾秋柳吾春，先生非邪谁谓羲皇人。\n"}
{"title": "甘州 重阳过后，菊事犹盛，朱庸斋来寓，索菊花词，倚此以应。", "industry": "近代", "author": "邓桐芬", "content": "\n任湘帘、闲卷傲西风，吟怀淡于秋。念时年凝伫，阑边槛外，曾惹回眸。佳约芳时俊侣，旖旎插盈头。多少清狂意，梦落南州。信是秋来独秀，问素娥耐冷，此日为俦？算繁霜阅尽，生意几曾休。袅寒香、枝头晚节，有疏疏、瘦影自风流。东篱畔，趁壶觞好，且遣闲愁。\n"}
{"title": "中宿峡", "industry": "明代", "author": "陈子升", "content": "\n舟过罕攀跻，幽奇事可稽。笛传黄帝子，环系白猿妻。古迹分明在，新松髣髴齐。老僧如久定，期宿此招提。\n"}
{"title": "暮雪集姜太史节之宅同包庸之赋", "industry": "明代", "author": "谢榛", "content": "\n向夕变山川，寒深岁暮天。旌旗断海戍，烟火聚江船。独鸟归何后，征人怅不前。玉堂辉自动，瑶阙灿相连。酒讶新丰贵，冰增太液坚。媚春殊可赋，照夜迥堪怜。留滞龙门客，逍遥鹤氅仙。共看汉太史，还为纪丰年。\n"}
{"title": "杂题九首 其九", "industry": "唐代", "author": "司空图", "content": "\n溪涨渔家近，烟收鸟道高。松花飘可惜，睡里洒离骚。\n"}
{"title": "有怀", "industry": "明代", "author": "郑善夫", "content": "\n独客路千里，美人天一方。连宵入我梦，今日写新章。白月犹故国，青山皆异乡。不堪秋信至，梧叶下沧浪。\n"}
{"title": "僮方捣茶知予昼寝辍捣以待呼而戒之", "industry": "宋代", "author": "郑刚中", "content": "\n顽童来听老夫言，困至如今我欲眠。汝但闭门推客去，破茶不碍梦魂圆。\n"}
{"title": "念奴娇", "industry": "金朝", "author": "元好问", "content": "\n一年好处，是西风、乡出东篱寒菊。蝶舞蜂狂谁便道，今夕清香不足。令尹风流，年年春事，小雨一犁新绿。园扉人静，抱琴时弄幽独。闻道野老相呼，幽寻仙洞，乞与长生箓。鹤发单颜须待得，王母蟠桃初熟。只恐相将，日边催去，凤沼鸣环玉。娉婷一笑，为渠且尽醽醁。\n"}
{"title": "送闵寿卿之金山", "industry": "明代", "author": "朱多炡", "content": "\n游客去欲尽，送君濒岁除。身投开士宅，口授异人书。卧榻禅灯古，吟窗水月虚。时临洗研处，芳讯付双鱼。\n"}
{"title": "芭蕉雨", "industry": "清代", "author": "史承谦", "content": "\n秋与归帆零乱。凉云飞不去，江天远。可是客心悽断，又过杨叶洲边，梅根冶畔。绕矶陈迹满眼，败垒映飞观。笑折戟沉沙、终难浣。但拄颊，悄无言，且领斜日青山，一声檀板。\n"}
{"title": "梅 其六", "industry": "宋代", "author": "韩淲", "content": "\n腊后春归草木初，谁知芳树绕吾庐。风前有恨香仍远，月下无人影自虚。可是酒杯能慰藉，尚须诗句与消除。西湖东阁今何似，愁绝飞花过眼疏。\n"}
{"title": "雨 其二", "industry": "清代", "author": "弘历", "content": "\n油云散复聚，膏雨歇还飘。何幸滂沱沛，差苏秀实苗。丰隆施已溥，炎帝势方消。满拟宵欹枕，临窗听绿蕉。\n"}
{"title": "上古之什补亡训传十三章。持斧一章", "industry": "唐代", "author": "顾况", "content": "\n（持斧，启戎士也。戎士伐松柏为蒸薪。\n\n孝子徘徊而作是诗。）\n\n持斧持斧，无剪我松柏兮。\n"}
{"title": "重至吴门得三绝句 其一", "industry": "近代", "author": "黄浚", "content": "\n侵晓名园叩网师，初阳正破绿参差。高情留得张夫子，为有疏花曲沼奇。\n"}
{"title": "卧病", "industry": "清代", "author": "张冲之", "content": "\n薄宦愁多病，乡心忆故居。山泉频调水，园吏例供蔬。瘦骨难扶杖，荒城苦借书。有身应有患，即此悟真如。\n"}
{"title": "丁卯仲冬叔雍薄游北都并载俊寻几遍郊甸于其将行为绝句二十一首赠之杂陈吾意不尽纪游 其十一", "industry": "近代", "author": "黄浚", "content": "\n吴姬脂面小如拳，调笑公然隔座妍。莫怕北风掀纸屋，凤巢为说廿年前。\n"}
{"title": "拟古宫词一百首 其四十四", "industry": "明代", "author": "邓云霄", "content": "\n夜来急雨春风喧，霁后梨花满院门。试向上林听百舌，始知鹦鹉未多言。\n"}
{"title": "雨中观庐山", "industry": "宋代", "author": "岳珂", "content": "\n半生每负看山眼，此日真成带雨游。欹枕有无疑欲暮，成峰横侧总宜秋。耳喧似厌泉呜咽，腰系不妨云去留。明日新晴马蹄放，直须三峡看龙湫。\n"}
{"title": "赴东六首 其二", "industry": "清代", "author": "顾炎武", "content": "\n行行过瀛莫，前途憩广川。所遇多亲知，摇手不敢言。尔本江海人，去矣足自全。无为料虎须，危机竟不悛。下有清直水，上有苍浪天。旦起策青骡，夕来至华泉。\n"}
{"title": "玉父赋倦壳轩韵得壳字", "industry": "宋代", "author": "洪朋", "content": "\n今弟岩壑姿，问道困南朔。归来敞蜗牛，真成倦龟壳。曲肱梧桐影，日夜洞庭乐。谁何艺根本，岁久栖鸑鷟。静言人间世，变化如风雹。笑语尊俎同，兹理要商榷。时不与人游，安燕正当学。\n"}
{"title": "三山先贤祠落成八首", "industry": "宋代", "author": "熊禾", "content": "\n武夷九曲水，流出三神山。考亭得勉斋，壁立孔门颜。信斋继其志，经礼赖以完。六经复其一，百世功不刊。\n"}
{"title": "瀛台泛舟观荷三首 其一", "industry": "清代", "author": "弘历", "content": "\n朝来骤雨打新荷，雨后拿舟赏若何。白闪露光飞上下，红湔霞影舞婆娑。\n"}
{"title": "寒贪", "industry": "宋代", "author": "吕陶", "content": "\n新火乘时焰已燃，寒云收尽晚晴天。欣逢佳节游花圃，独欠诗人泛酒船。南亩如云铺秀色，西楼照日起祥烟。传闻里巷嬉游俗，尽说礼年胜去年。\n"}
{"title": "閒居", "industry": "明代", "author": "王宠", "content": "\n绕舍扶疏千树林，古台莺语昼沉沉。山童佐舞调双鹤，病客閒居戏五禽。阮籍猖狂雠礼法，仲长乐志薄朝簪。凭高更觉青冥远，弋者徒闻黄鹄音。\n"}
{"title": "雪后宿同轨店，上法护寺钟楼望月", "industry": "唐代", "author": "元稹", "content": "\n满山残雪满山风，野寺无门院院空。\n\n烟火渐稀孤店静，月明深夜古楼中。\n"}
{"title": "翠屏曲", "industry": "宋代", "author": "刘翰", "content": "\n小亭帘幕垂阴阴，梅香入枕春生屏。西窗月落被冷，鸟声残梦东风醒。三年不唤清溪渡，梦里瀼西春小路。江头女儿双翠眉，能唱刘郎芳草句。\n"}
{"title": "客馆呈主人 其二", "industry": "明代", "author": "陈子升", "content": "\n王粲当年托景升，登楼犹自意难胜。莫教邺下留清宴，月照秦川一水澄。\n"}
{"title": "望夫山", "industry": "唐代", "author": "李白", "content": "\n□望临碧空。【禺页】怨情感离别。江草不知愁。岩花但争发。云山万重隔。音信千里绝。春去秋复来。相思几时歇。\n"}
{"title": "宛转词", "industry": "明代", "author": "孙炎", "content": "\n流黄机，响春闺，织成幼时华彩衣。玉为容，水为瞳，二十嫁与梁家鸿。妾鼓瑟，郎鼓琴，海枯石烂同一心。云母屏，夜向冥，郎是明月妾是星。鞭珊瑚，障流苏，郎骑高马妾坐车。女萝枝，延兔丝，绵缠到老郎自知。径寸珠，水中居，团圆到老妾不如。\n"}
{"title": "题画", "industry": "当代", "author": "魏新河", "content": "\n占得秋无尽，亭亭一小亭。亭前黄叶凹，知此有人停。\n"}
{"title": "致仕後即事", "industry": "宋代", "author": "陆游", "content": "\n湘湖蓴菜胜羊酪，项里杨梅敌荔枝。八帙开来今过半，一杯引满若为辞。\n"}
{"title": "零卉集百首 其七十四", "industry": "当代", "author": "陈永正", "content": "\n杨柳芙蕖各自悲，褰裳佳约已多违。江南梦雨春残夜，只影鸳鸯不复飞。\n"}
{"title": "赐藕", "industry": "明代", "author": "林文俊", "content": "\n碧藕堆盘玉不如，穷冬风物更怜渠。颁从御府荣方重，嚼罢文园渴已除。恩比连丝知未断，心能容物爱中虚。毫分无补真叨食，惭愧黄封走使车。\n"}
{"title": "夏夜独坐杂述八章四叠秋兴韵 其六", "industry": "清代", "author": "姚燮", "content": "\n凄恻临邛怨白头，长门徒解汉宫秋。文章鲜济江河溺，歌舞难分士卒愁。万里风霜韩愈马，一身天地杜陵鸥。人心衮钺无私枉，肯任穷奇托禹州？\n"}
{"title": "次韵李道士观南山三首 其一", "industry": "宋代", "author": "张纲", "content": "\n濛濛烟雨忽晴开，坐觉群山爽气来。谁向此间寻贺老，相逢莫放酒船回。\n"}
{"title": "以归来后与斯远倡酬诗卷寄辛卿", "industry": "宋代", "author": "赵蕃", "content": "\n人家馈岁何所为，纷纷酒肉相携持。我曹馈岁复何有，酬倡之诗十余首。缄封寄藁玄英方，从人笑痴我自狂。狂余更欲谁送似，咫尺知音稼轩是。公乎比复何所作，想亦高吟动清酌。宾朋杂遝孰为佳，咸推杨范工词华。我曹所乐虽小技，历古更今不能废。岁云暮矣勿叹穷，梅花烂漫行春风。\n"}
{"title": "景卢蠙洲", "industry": "宋代", "author": "洪适", "content": "\n芳洲编地志，老蚌隐澄湾。轩槛今清绝，全胜合浦还。\n"}
{"title": "朱在明过访作", "industry": "明代", "author": "胡应麟", "content": "\n廿载重逢各鬓皤，追驩宁问夜如何。华阳社逐浮云散，瀫水船将片月过。竹径谈棋双鹤下，萝轩明烛乱蛩多。那辞醉作他乡客，百斛兰陵任啸歌。\n"}
{"title": "新编系列剧《天龙八部》 其六", "industry": "当代", "author": "杨启宇", "content": "\n裙屐翩翩斗舞腰，华灯琼宴可怜宵。万金一掷诚潇洒，不信农家有白条。\n"}
{"title": "徐孝廉松园以豹皮赠子乔，为酬此篇", "industry": "清代", "author": "李宪噩", "content": "\n县宰钦文蔚，山人赠豹皮。漫夸千腋集，常重一斑窥。品自金钱贵，情同缟纻遗。高标矜雾隐，合与素心期。\n"}
{"title": "生查子", "industry": "宋代", "author": "蔡伸", "content": "\n画堂初见伊，明月当窗满。今夜月如眉，话别河桥畔。\n\n重见约中秋，莫负于飞愿。免使月圆时，两处空肠断。\n"}
{"title": "渡江", "industry": "清代", "author": "陈范", "content": "\n山月欲落鸡始鸣，西兴埭上行人行。争晓沙头候潮去，水乡八月秋风生。海水东连浙江渡，灭没寒烟不知处。潮平击鼓下中流，回看苍苍故陵树。\n"}
{"title": "立冬日公园闲步", "industry": "当代", "author": "傅义", "content": "\n日温沙暖鹜休翎，欲与交游唤不听。堤畔骄杨应识我，入冬依旧袅青青。\n"}
{"title": "文殊", "industry": "宋代", "author": "米芾", "content": "\n见闻如梦幻，三界若空镜。复使翳根除，尘消觉圆净。\n"}
{"title": "拙清楼同梁公实夜谈", "industry": "明代", "author": "邓时雨", "content": "\n楼前山色散晴曛，兰气飘香座上闻。藻思中原谁并驾，诗名海内独怜君。问奇远过能携酒，开径频来只论文。相对清宵明月满，碧天凉籁散江云。\n"}
{"title": "送陈太仆蔡谪教海阳六首 其六", "industry": "明代", "author": "陆粲", "content": "\n天涯芳树绾离旌，迁客迟回恋圣明。晓梦依稀度阊阖，尚随残月听流莺。\n"}
{"title": "虞美人", "industry": "宋代", "author": "李弥逊", "content": "\n金泥捍拨春声碎。恨入相思泪。醉欺秋水绿云斜。浑似梦中重到、阿环家。\n\n主人著意留春住。不醉无归去。只愁银烛晓生寒。明日落花飞絮、满长安。\n"}
{"title": "惜黄花慢 秋深人独，残菊掩映，聊酹一卮", "industry": "近代", "author": "赵尊岳", "content": "\n渐整敧冠。伫翠沁{罒/彔}𦌊，寒殢阑干。路长天迥，云低画罨。帘深梦杳，蕙烬炉烟。强支吟袖黄花瘦，更消领金盏花前。问者番，落英刬地，秋士谁餐。东篱已分年年。负夕阳雁外，薄酒茱边。淡妆何似，映镫太浅，浓愁付与，量带频宽。莫辞摇落西风后，伴空谷珍重纫兰。倚双鸾。殷勤料理清欢。\n"}
{"title": "呈郫人李签判", "industry": "宋代", "author": "周麟之", "content": "\n锦江烟水春茫茫，锦城游宴歌舞狂。酒酣缓辔踏花去，尚说当年先侍郎。后来游宦家因徙，子孙不复归桑梓。世居淮海二百年，路隔关山七千里。兵戈南下风尘昏，衣冠流江黄屋奔。淮乡几作边戍地，丛桂旧第无一存。我从避乱梅花坞，钓月眠云拉巢许。尔来又卜南郭居，自笑飘萍无定所。见君襟韵真谪仙，从来游戏壶中天。眷言我祖旧同闬，邂逅笑语心豁然。平生行李遍方外，南逾五岭入苍翠。脱靴未屈力士手，探囊已压髯奴背。为叹干戈何日休，浮家泛宅江海游。丹砂鍊就葛洪鼎，茶灶行随鲁望称。天涯二见倾盖旧，青城猿鹤知存否。会当叱驭过邛郲，相从却饮郫筒酒。\n"}
{"title": "句 其二", "industry": "宋代", "author": "毛滂", "content": "\n贪恋恩波未肯飞。\n"}
{"title": "绝句十首 其三", "industry": "明代", "author": "王渐逵", "content": "\n高畬车水力难强，近筑荒陂水圳长。佃子喜欢相对语，今来不怕旱来妨。\n"}
{"title": "同子言南归道中赋竹桃二物", "industry": "明代", "author": "王廷陈", "content": "\n旧潜湘浦岸，兼慕武陵源。独造非无兴，成蹊本不言。七贤应共逸，三士竟何冤。物态依行色，羁栖想故园。\n"}
{"title": "清明二首 其一", "industry": "宋代", "author": "方一夔", "content": "\n汉世诸陵已古邱，悲风摵摵老梧楸。金人往日泪曾堕，石马何时汗忽流。江北江南千里隔，身前身后百年愁。九原定有英灵在，消得寒儒浪白头。\n"}
{"title": "荆州怀古 其二", "industry": "清代", "author": "赵本扬", "content": "\n倚剑来登王粲楼，楚天寥落望中收。江声近挟黄陵雨，山色遥分白帝秋。寂寞风尘羞枥马，艰难身世付沙鸥。剧怜万古繁华地，剩有长江水自流。\n"}
{"title": "清明济上", "industry": "明代", "author": "归有光", "content": "\n瀛州三月雪中行，千里寒风到济宁。道上女郎斜插柳，始知今日是清明。\n"}
{"title": "香奁八咏 其五 芳尘春迹", "industry": "元代", "author": "杨维桢", "content": "\n是谁步屧印微茫，便似石家春满床。软雪消时痕晃底，好风起处步生香。彩云飞上鞦韆镫，芳草侵来蹴鞠场。愁绝如痴成独立，绣鸳拾得在东墙。\n"}
{"title": "青渠追和宋金都壁间韵", "industry": "宋代", "author": "洪咨夔", "content": "\n汗青孰与老黄间，能为君王把蜀山。懊恼秋风吹客鬓，一年三过剑门关。\n"}
{"title": "将赴陈留寄心老", "industry": "宋代", "author": "陈与义", "content": "\n今日忽不乐，图书从纠纷。不见汝州师，但见西来云。长安岂无树，忆师堂前柳。世路九折多，游子百事丑。三年成一梦，梦破说梦中。来时西门雨，去日东门风。书到及师闲，为我点枯笔。画作谪官图，羸骖带寒日。他时取归路，千里作一程。饱吃残年饭，就师听竹声。\n"}
{"title": "拟古十九首 其九 庭中有奇树", "industry": "明代", "author": "姚光虞", "content": "\n迟迟艳阳日，蔼蔼众芳发。忽忆同心人，经时向吴粤。采芳欲遗之，天长路难越。卷置怀袖中，馨香何由彻。\n"}
{"title": "得雨", "industry": "明代", "author": "胡奎", "content": "\n炮车云起大风作，一雨洗天三日秋。江上晚阴吹不散，平明遮断树梢头。\n"}
{"title": "次韵廷用初夏写怀", "industry": "明代", "author": "刘泰", "content": "\n感时又过一年春，穆穆南薰霁景新。杨柳小园莺鷇早，荼蘼深院蝶来频。门无白纸催租吏，座有黄金买赋人。何幸生居尧舜世，湖山拟待老吾身。\n"}
{"title": "牡丹（一作咏牡丹未开者）", "industry": "唐代", "author": "韩琮", "content": "\n残花何处藏，尽在牡丹房。嫩蕊包金粉，重葩结绣囊。\n\n云凝巫峡梦，帘闭景阳妆。应恨年华促，迟迟待日长。\n"}
{"title": "拟古宫词一百首 其五十二", "industry": "明代", "author": "邓云霄", "content": "\n东风送暖动轻绡，新创秦楼待品箫。闻道侯家尚公主，玉书先遣凤凰招。\n"}
{"title": "蛮触", "industry": "宋代", "author": "范成大", "content": "\n蛮触纷拿室未虚，心知惩忿欠工夫。腹须空洞方容物，事过清凉已丧吾。万仞我山高不极，一团心火蔓难图。从今立示寒灰观，笑看苍黄走郑巫。\n"}
{"title": "食鱼呈刘河泊 其四", "industry": "元代", "author": "蓝仁", "content": "\n河官顿顿食鱼羹，不待侯门有铗声。老子平生藜藿口，狂来犹欲脍长鲸。\n"}
{"title": "苦热", "industry": "唐代", "author": "齐己", "content": "\n云势崄于峰，金流断竹风。万方应望雨，片景欲焚空。毒害芙蓉死，烦蒸瀑布红。恩多是团扇，出入画屏中。\n"}
{"title": "和韩侍中上巳日会兴庆池二首 其一", "industry": "宋代", "author": "范纯仁", "content": "\n波涨朱阑外，山明绮席前。画桡飞彩鹢，红旆照清涟。东阁随开府，佳宾尽谪仙。夕阳归骑外，芳草绿绵绵。\n"}
{"title": "湘月 其五", "industry": "当代", "author": "魏新河", "content": "\n小楼朝夕眼长开，支枕看山净俗怀。莫把纱帘轻易捲，四山空翠入窗来。\n"}
{"title": "门下大资颜公挽诗三首", "industry": "宋代", "author": "李弥逊", "content": "\n不作鸾台梦，来寻凤沼春。劬劳知永慕，寿考见深仁。示疾元非病，离人已反真。生绡写遗恨，犹露衮衣身。\n"}
{"title": "览古四十二首 其三十一", "industry": "元代", "author": "杨维桢", "content": "\n骚雅去已久，宫体争哇淫。洛阳风一变，枳性随人心。乡关思萧瑟，作赋哀江南。调入金钗臂，亡国有余音。\n"}
{"title": "九月四日钱少司寇舟抵维扬同年卢都转雅雨放艇真州邀余往会至即同饮官斋更期九日平山堂登高二首 其二", "industry": "清代", "author": "戴亨", "content": "\n忆弭嘉禾棹，曾登乐顺堂。别来霜再白，相见菊初黄。诗思增奇崄，交情笃老苍。欲窥千顷度，终愧隔微茫。\n"}
{"title": "清平乐", "industry": "宋代", "author": "李弥逊", "content": "\n推愁何计。车下忘乘坠。日上南枝春有意。已讶红酥如缀。\n\n儿童缓整余杯。芒鞋午夜重来。素面应憎月冷，真香不逐风回。\n"}
{"title": "送穆伯通归成都二首 其二", "industry": "宋代", "author": "吕陶", "content": "\n欲赋长谣赠别君，不胜离绪懒条陈。读书有感旧循吏，对酒无悰少故人。事往何须嗟蹭蹬，时来应是起沈沦。石城山下西南望，更约瓜期在早春。\n"}
{"title": "对月吟", "industry": "明代", "author": "佘翔", "content": "\n凉风吹海月，皎皎度遥岑。映水金波静，穿林玉树阴。关山征妇泪，萍梗故人心。独坐愁无赖，萧然动客吟。\n"}
{"title": "石湖十二咏 其九 楞伽塔", "industry": "元代", "author": "郑元祐", "content": "\n危峰耸浮屠，七级雕阑曲。影落湖波心，鱼龙骇常伏。\n"}
{"title": "骏马歌", "industry": "明代", "author": "练子宁", "content": "\n君不见穆王八骏游天路，迹遍寰宇尚无度。乐同王母宴瑶池，赖得君牙挽周祚。又不见明皇幸蜀八马龙，天宝不及开元中。渔阳鼙鼓烟尘黑，玉环妖血鞍鞯红。君看玉蹄三十二，莫是天闲旧骐骥。残阳一片雨馀天，芳草何年牧扫地。雄姿逸态汗血新，风鬃雾鬣腾踏匀。一嘶一齧各有趣，或行或止森同群。奚官控出尘飞动，岂是造父王毛仲。麒麟虽在地上行，光价合为天下重。摩挲猛气犹腾骧，出世即论周与唐。吾皇不受千里献，黄金乐施涓人方。骏兮骏兮渥洼种，际会风云擅才勇。还君此画歌我辞，阊阖风生毛发竦。\n"}
{"title": "真州次韵酬丁梦符见赠", "industry": "宋代", "author": "廖刚", "content": "\n平生不许说功名，可但人嫌薄命人。松柏有心私自信，芝兰无臭自相亲。只今我亦乘轩鹤，何事公犹入幕宾。会看飞英霄汉上，方知满腹是精神。\n"}
{"title": "梦笔驿", "industry": "宋代", "author": "陆游", "content": "\n朱扉水际亭，白塔道边寺，扁舟几往返，每过辄歔欷。经秋病不死，岁暮复一至。少年自喧哗，此老独憔悴。可怜钓鳌客，终返屠半肆。吾身行赤无，荣辱曳所寄？短灯照孤愁，寒衾推残醉。明当临大江，一洒壮士泪。\n"}
{"title": "登瓜州迎波亭", "industry": "宋代", "author": "王令", "content": "\n海面清风万里宽，偶来知已脱尘关。自嗟客世无虚日，却被斜阳占尽山。海鸟不来青蟑静，渔师归去暮江闲。从来云水有期约，直待功成是厚颜。\n"}
{"title": "离亭燕 送蓝谢青", "industry": "清代", "author": "龚翔麟", "content": "\n雨后蕉旗乍展。春水半篙未满。偏是蒋山陵外树，憎杀子规啼遍。上巳不曾过，却早冶游情倦。花下别筵才散。襟上离痕又染。一片布帆风里矗，谁说剪江非险。把酒算归期，柳浪莺声正软。\n"}
{"title": "邻仙秋晓", "industry": "明代", "author": "邓云霄", "content": "\n三唱天鸡落晓星，疏钟残月唤人醒。彩霞点缀东方白，薄雾平蒙下界青。沧海群龙扶日辇，罗浮双鹤驾云軿。秋风楼阁延新爽，静对南华一卷经。\n"}
{"title": "钱逊叔诸公赋石鼓文请同作", "industry": "宋代", "author": "吕本中", "content": "\n江头羽书相续来，城中草木冻不开。腐儒坐视了无策，但守寒炉吹死灰。我公送我石鼓文，令我琢句要春回。簸荡风云走蛟蜃，百虫久蛰闻惊雷。钱公自是力扛鼎，持此浮游转湖岭。汉碑秦篆已么么，况复钟王敢驰骋。后来颇供儿女弄，神物有知当远屏。石鼓之文公所知，正是周室中兴时。庶几我皇亦如此，一扫狂虏随风飞。石鼓之文尚可读，小臣愿继车攻诗。\n"}
{"title": "渔家傲 其三 十二月山家词，和钱舍人葆酚、董孝廉苍水", "industry": "清代", "author": "唐芑", "content": "\n最喜桃花春雨足。晓来手自分篱菊。流水潺瑗鸣涧曲。惊飞瀑。荷钱叠水纹成縠。一院落红飞燕蹴。迸泥笋长琅矸竹。好鸟看看来布谷。声声促。樱桃豌豆同时熟。\n"}
{"title": "八声甘州（和季永弟思归）", "industry": "宋代", "author": "吴泳", "content": "\n每逢人、都道早归休，何曾猛归来。有邵平瓜圃，渊明菊径，谁肯徘徊。底是无波去处，空弄一竿桅。富贵非吾事，野马浮埃。\n\n况值清和时候，正青梅未熟，煮酒新开。共倒冠落佩，宁使别人猜。满朱檐、残花败絮，欲问君、移取石榴栽。青湖上，低低架屋，浅浅衔杯。\n"}
{"title": "云谷二十六咏 其二十六 休庵", "industry": "宋代", "author": "朱熹", "content": "\n别岭有精庐，林峦亦幽绝。无事一往来，茶瓜不须设。\n"}
{"title": "龙王阁", "industry": "明代", "author": "释今■（艹黾）", "content": "\n亲到龙潭龙不现，独留高阁在云间。云流下界春霖满，龙隐晴空石燕还。日映檐棂天上阙，风摇岩窦水中山。孤峰盘结他年事，宣老于今尚未閒。\n"}
{"title": "宿千坵市晓行", "industry": "宋代", "author": "李曾伯", "content": "\n夜宿三家市，晨征十里程。竹舆冲雾去，草屐带霜行。无犬花村吠，有鸡茅店鸣。湖南真乐土，邻柝莫相惊。\n"}
{"title": "腊月立春", "industry": "宋代", "author": "邓深", "content": "\n柳条弄色舞轻风，不与寻常岁暮同。寒气望尘先斂退，阳和和轫已交通。菜丝盘玉还充席，幡字花房正代功。首迓东皇须痛饮，可能无句著新工。\n"}
{"title": "次韵张慵庵观予奕棋", "industry": "宋代", "author": "方回", "content": "\n与牧猪奴可不同，嗟予老矣尚心童。戏拈玉子鸣飞雹，良喜青裾驻织葱。浪设机关何所益，仅存边角未为雄。小鬟有着能相恕，冷被傍人笑此翁。\n"}
{"title": "和杨公济钱塘西湖百题 其六十四 香桂林", "industry": "宋代", "author": "郭祥正", "content": "\n根托山中地，香分月里秋。游人莫攀折，风散一岩幽。\n"}
{"title": "赋宫人午睡", "industry": "宋代", "author": "李献可", "content": "\n御手指婵娟，青春白昼眠。粉匀香汗湿，髻压翠云偏。柳妒眉间绿，桃嫌脸上鲜。梦魂何处是，应绕帝王边。\n"}
{"title": "鹧鸪天（九日怀文伯）", "industry": "宋代", "author": "倪稱", "content": "\n去岁登高感叹长。今年九日倍幽凉。怀人独下西州泪，对菊谁空北海觞。\n\n夸酒量，斗新狂。尚余醉墨在巾箱。眼前风物都非旧，只有青山带夕阳。\n"}
{"title": "观音赞", "industry": "宋代", "author": "释如净", "content": "\n端坐圆通妙微相，众生眼里堆青嶂。晓来窗外听啼禽，春风不在花枝上。\n"}
{"title": "寄孙子林白描芙蓉", "industry": "明代", "author": "刘崧", "content": "\n孙郎作县有高情，閒把芙蓉学写生。玉柱静含秋露白，银屏低立晓风清。洞庭水落愁新浦，锦里霜飞忆故城。亦拟放船螺子港，几时呼酒看秋晴。\n"}
{"title": "方生远来病中遗以小诗", "industry": "明代", "author": "黄辉", "content": "\n只尺佳人不见之，翻缘不见更相思。江城寂寂花朝雨，常记君来是病时。\n"}
{"title": "九日陪郭使君梅别驾饮少峰池亭使君有诗四首因用其韵各得一字和之 其二", "industry": "明代", "author": "林大春", "content": "\n泉源分凤渚，山色蔼丹丘。姓字曾题座，风骚忆壮游。庭芳金粟吐，池涌锦鳞浮。剪作东篱菊，聊充北海瓯。\n"}
{"title": "简克承丈", "industry": "明代", "author": "居节", "content": "\n临顿东头水竹居，路人尽识隐君庐。墨香小研磨铜雀，芸草残编辟蠹鱼。白首尚玄犹自苦，黄花对酒近何如。青山尽有萧闲事，欲寄芭蕉不可书。\n"}
{"title": "题钱南园侍御瘦马图", "industry": "近代", "author": "袁嘉谷", "content": "\n侍御画马画人耳，提笔一挥胸襟写。骨瘦貌瘦兼瘦神，不数执画求画者。风流人物二百年，画图拂拂生云烟。不比韩干但画肉，凤臆龙髻骄可怜。当年侍御建大节，力忤权贵风烈烈。诗法书法俱馀事，岂愿文坛擅三绝。惜哉立仗斥一鸣，千里才亦等驽劣。遂令磊落不羁心，聊寄瘦马称骁杰。生不见公生已后，披图仿佛公左右。金马之乡焕颜色，岂徒遗迹炙人口。不见松雪居鸥波，八骏画马流传多。无如人鄙肉食相，马兮画兮奈人何。\n"}
{"title": "读离骚", "industry": "宋代", "author": "赵汝鐩", "content": "\n琅然醉读离骚经，一鹤闻之来中庭。童子屡麾不肯去，直凑樽前侧顶听。\n"}
{"title": "舟过三水凝生韵", "industry": "明代", "author": "黄公辅", "content": "\n扬帆逐队来，风急浪花开。因看溪边柳，还思圃里梅。水分三派港，云缀几重峐。快向春明道，黄金已筑台。\n"}
{"title": "明德皇太后挽歌词五首 其四", "industry": "宋代", "author": "杨亿", "content": "\n世载河山誓，门无恩泽侯。公桑空茧馆，仙药阻蓬丘。悯册藏幽壤，哀笳咽素秋。后宫彤管在，千古纪徽猷。\n"}
{"title": "红楼梦十二曲——飞鸟各投林", "industry": "清代", "author": "曹雪芹", "content": "\n为官的家业凋零，富贵的金银散尽。有恩的死里逃生，无情的分明报应。欠命的命已还，欠泪的泪已尽：冤冤相报自非轻，分离聚合皆前定。欲知命短问前生，老来富贵也真侥幸。看破的遁入空门，痴迷的枉送了性命。好一似食尽鸟投林，落了片白茫茫大地真干净！\n"}
{"title": "新正", "industry": "唐代", "author": "方干", "content": "\n筚门惆怅内，时节暗来频。每见新正雪，长思故国春。云西斜去雁，江上未归人。又一年为客，何媒得到秦。\n"}
{"title": "食石首鱼又得鲳勒二鱼喜作口号向时石首每至郡鲳勒亦不至也非海氛渐息何以有此 其一", "industry": "明代", "author": "唐顺之", "content": "\n昔年食首又成羹，鲳勒相随亦就烹。应是鲸鲵先授首，纷纷水族尽亡生。\n"}
{"title": "墨君堂晚晴凭栏", "industry": "宋代", "author": "文同", "content": "\n墨君堂中看新霁，十里平林铺净绿。青烟一去抹远岸，白鸟双来立乔木。戴胜入园蚕已老，栗留过陇麦将熟。坐等月破东岭云，自取帘钩更高轴。\n"}
{"title": "三月十五日宿魏云夫山庄", "industry": "宋代", "author": "司马光", "content": "\n先生嫌俗宾，犹与故乡亲。不惜烟霞地，暂容缰锁身。林庐深有径，鸡犬四无邻。蔌蔌闇花堕，苍苍古柏春。饮炊松粒细，肋采蕨芽新。静觉精神健，闲知气味真。豀泉冷毛发，山翠湿衣巾。竹色消酲易，林声破梦频。客轮来去辙，驿路古今尘。明日空回首，白云应笑人。\n"}
{"title": "句", "industry": "宋代", "author": "杜敏求", "content": "\n农夫苦相问，燮理是何人。\n"}
{"title": "题朱光禄园中杂景十首 其三 雪廊", "industry": "明代", "author": "胡应麟", "content": "\n羽扇白纶巾，瑶琴坐来歇。山童无处寻，一片长廊雪。\n"}
{"title": "花朝即事", "industry": "明代", "author": "袁宏道", "content": "\n雨过庭花好，开尊亦自幽。不知今夕醉，消得几年愁。一朵新红甲，四筵半白头。久知行乐是，老矣复何求。\n"}
{"title": "西山纪游诗六首 其四 碧云寺夜坐", "industry": "近代", "author": "汪精卫", "content": "\n馀霞灭天际，山寺渐沈黑。方庭蓄万绿，一一泼浓墨。岩壑入黝冥，深沈不可测。泉声出万寂，流远韵更彻。似闻穿林去，邂逅涧中石。微风一吹荡，松籁与之洽。坐久夜逾明，纤月吐云隙。幽辉才半林，树影清可织。栖鸦枝不动，想象梦魂适。幽景信难摹，苦吟终未得。\n"}
{"title": "杂咏五言八首", "industry": "宋代", "author": "刘克庄", "content": "\n有剑弹欢铗，无金筑隗台。孝王虽贵介，犹解客邹枚。\n"}
{"title": "赠曾鲁朴山人", "industry": "明代", "author": "何吾驺", "content": "\n先生何许客，汗漫寄云游。到处谈杯酒，长天挂钓钩。鄱阳孤剑起，渤海一星浮。壁立空青柳，江流任白鸥。虚危辞旧舍，牛斗望南州。梅岭旌旗振，珠江花鸟愁。广陵虽已邈，彩笔亦何求。独鹤栖何处，飞云不可留。狂为曾皙后，赋比浩然优。水调歌声急，商音耳听秋。疾来山落石，漫奏涧行滮。定远虚存瞬，严陵有敝裘。长裾良自拙，短铗为谁谋。上岸愚公谷，乘航渔父讴。劫灰宁黑白，石火既蜉蝣。在在安羁旅，飘飘识客舟。忘机得乐土，问地取灵邱。万里行龙脉，千山夺虎头。吾家阮叔子，平素谢元收。已作张天网，曾将倒屣酬。歌风归大苑，结袂唱高楼。心计嘉毛遂，文声许马周。丹砂期未满，白石运良遒。忽尔知人死，长怀国士忧。悲风起大漠，朔草自惊秋。壮志思溟渤，哀诗见逗遛。寥寥琴欲破，寂寂暗难投。我亦临风客，君来并策骝。褰裳看世事，开眼傲王侯。梁甫吟初就，渡河乐正幽。家留千载业，路蹴小儿毬。刻鹄终非计，雕虫亦已悠。弥衡诚肮脏，原宪岂咿咻。长卧怀三窟，虚名重九牛。关山同腐朽，亩亩伴箜篌。看尔如传舍，吾身亦赘疣。太元差可草，五色已能耰。栖息一枝好，风光两共繇。\n"}
{"title": "王龙光话旧", "industry": "明代", "author": "谢宗鍹", "content": "\n十载风烟滞故园，相看华发映青尊。论诗慷慨歌黄雀，把剑纵横讲白猿。世路多难何地免，交情久薄几人存。知君正有匡时策，未向沧江老钓缗。\n"}
{"title": "过莺斗湖三首 其二", "industry": "宋代", "author": "杨万里", "content": "\n忽闻江上四驩呼，知近吴江莺斗湖。火炬灯笼不须办，使家行住按程涂。\n"}
{"title": "元日试笔示敬美弟", "industry": "明代", "author": "王世贞", "content": "\n处处峥嵘岁事新，江村元日转愁春。久𢬵梅柳能相负，耐可椒花便剧亲。病起云霞聊借客，穷来天地强称人。相看未有成声意，即使吹篪亦损神。\n"}
{"title": "书园契上赵尚书", "industry": "宋代", "author": "常省元", "content": "\n乾坤到处是吾亭，机械从来未必真。覆雨翻云成底事，清风明月冷看人。兰亭禊事今非晋，桃洞神仙也笑秦。园是主人身是客，问君还有几年身。\n"}
{"title": "念奴娇 春恨", "industry": "清代", "author": "范安澜", "content": "\n别离容易，到如今殊觉，当初草草。帘外东风吹不尽，不管愁人烦恼。燕子飞忙，莺儿声涩，寒食清明了。无情是我，等閒放却春老。小院曲曲阑干，分明犹记，惆怅无由到。自恨不如明月影，直入萧娘堂奥。锦字修成，无人寄与，拈向银灯烧。青衫湿透，泪珠零落多少。\n"}
{"title": "宿永泰寺", "industry": "明代", "author": "郑学醇", "content": "\n寒灯依古刹，兹夕益凄其。别路五千里，归心十二时。臈残春气近，计拙梦魂知。惟有疏梅月，临窗映一枝。\n"}
{"title": "赠尹巽斋数学", "industry": "宋代", "author": "方逢辰", "content": "\n阴阳晴雨可前知，此是人间第一奇。鼾睡华山何日觉，烦君更与问希夷。\n"}
{"title": "对雪", "industry": "明代", "author": "邱云霄", "content": "\n僵卧闭湥户，端居拥短裘。同云千嶂合，朔气六霙投。带雨完偏损，牵风落仍浮。轻盈怜舞态，消没似娇羞。柳絮惊三月，蓬壶梦十洲。无情窥户牖，随意度帘钩。野径行应断，长江湛不流。远征愁堕指，老去感搔头。扫径情偏懒，烹茶兴不侔。新诗怀蹇骑，狂叫喜登楼。秋月迷清昼，天河洗赤陬。影沉知过鹭，声起得眠鸥。凛凛为谁烈，飘飘不自由。暂因留市郭，终只恋林丘。阴极亨阳德，光寒夺夜篝。终为江海泽，不作沼池沤。直拟山川重，应贻鸟鼠愁。太平先有象，孤淡傲无俦。玄兔迷湥穴，苍鹰懒下鞲。梅姿争自媚，柳脆怯枝柔。隐几怀中立，浮槎忆子猷。欲披王氏氅，更泛剡溪舟。\n"}
{"title": "赋得别梦依依到谢家八首 其三", "industry": "明代", "author": "王彦泓", "content": "\n月照幽期分外圆，无才愁赋定情篇。引开笑语欢初洽，逼出风情态转妍。略晓管弦嗔姊荐，乍回灯影恣人怜。狂生浪说心如渴，却到良宵不肯眠。\n"}
{"title": "余谪沙阳地僻家远遇寒食如不知盖闽人亦不甚重其节也感而赋诗五首以杜子美无家对寒食五字为韵 其二", "industry": "宋代", "author": "葛胜仲", "content": "\n异县遇寒食，怅然怀我家。千里遥相望，各在天一涯。佳节无与同，冉冉悲年华。鸣禽花底聒，舞燕风中斜。物情各自在，羁束诚可嗟。\n"}
{"title": "寓宝相有作", "industry": "宋代", "author": "陆游", "content": "\n扫地镜面清，烧香云气润。道人敬爱客，危坐目不瞬。童子髡两髦，经襌亦精进。我来愿同龛，欢喜无少吝。临堂坐夜分，佛灯看堕烬。清晨爽如秋，摄衣相问讯。道在氛埃表，此语其殆信。永愧小阮高，超然弃须鬓。\n"}
{"title": "宫词一百首", "industry": "宋代", "author": "岳珂", "content": "\n丁丁宫漏滴金壶，璧筦龙煤荐玉蜍。灯火阑珊歌舞散，睿思殿时答边书。\n"}
{"title": "沁园春", "industry": "清代", "author": "胡薇元", "content": "\n疑病疑痴，小撇还来，将行又慵。奈沈沈夜柝，者番愁客，潇潇暮雨，几遍撩侬。客少黄衫，人无力士，心有灵犀一点通。知何似，似令狐楼畔，杨素堂东。悤悤梦也难逢。又岂料钗钿誓竟空。幸情丝未断，仙源可访，非惟我念，更有人同。地老天荒，海枯石烂，共在情天浩淼中。渝歌里，有柔肠儿女，侠骨英雄。\n"}
{"title": "登扬州郡圃小金山遥碧亭", "industry": "宋代", "author": "曾几", "content": "\n绝岛浸中零，飞来枣叶轻。碧天围斗野，红日下芜城。山作修眉翠，人添老眼明。园林多胜地，独爱小峥嵘。\n"}
{"title": "别苏别驾南归四首 其四", "industry": "明代", "author": "胡应麟", "content": "\n才大君犹困执鞭，书成余亦倦游年。惟应匣底湛卢色，夜夜双飞北斗前。\n"}
{"title": "沿邓溪登石盘岭", "industry": "明代", "author": "刘崧", "content": "\n沿溪弄潺沄，举首见绝壁。石脚插白沙，崩崖旧时劈。始登足轻剽，稍瞰心怵惕。圆峰覆锜釜，悬涧泻瓴甋。当时风雨交，云气走霹雳。兀立苍茫中，隤然欲无敌。夤缘背前路，陟巘欣后觌。委蛇冠彤霞，巀嶪挂赤霓。梯危出深窈，指道转岑寂。寒葩泫零露，幽翳明的皪。迂回落陂陀，清晨方踧踖。乔林杂松槚，玄宇散檐樀。逝将觐天人，披发调笙笛。神仙岂在远，尘虑恐未涤。行歌答清啸，次第记所历。回风散残雨，列宿光可摘。群动亦暂休，啼螀在葭荻。意行得无为，念此增感激。\n"}
{"title": "赠无咎以既见君子云胡不喜为韵八首 其四", "industry": "宋代", "author": "张耒", "content": "\n文衰东京后，特起得韩子。支撑诽笑中，久乃化而靡。籍湜既洒扫，后生始归市。垂君拯溺手，请效我一指。\n"}
{"title": "戏陈秀玉", "industry": "元代", "author": "耶律楚材", "content": "\n不见桃源路渺茫，清溪招引到仙乡。湛然幸得齁齁饱，擘与些儿不肯尝。\n"}
{"title": "谒金门", "industry": "清代", "author": "杨玉衔", "content": "\n休认错。蜃气空濛楼阁。十九耕耘无一穫。有情仍纸薄。无力絮花漂泊。管甚坠茵黏幕。偶傍鞦韆红锦索。也须防燕觉。\n"}
{"title": "感通 其三", "industry": "明代", "author": "杨慎", "content": "\n璈响云中孔雀，钟鸣霜里华鲸。龙树七人共坐，虎溪一笑相迎。\n"}
{"title": "日本杂事诗 其一三○", "industry": "清代", "author": "黄遵宪", "content": "\n鲤鱼风紧舶来初，唐馆豪商比屋居。棉雪糖霜争购外，人人喜问上清书。\n"}
{"title": "山中杂兴 其五", "industry": "元代", "author": "王冕", "content": "\n散处身如寄，幽栖屋似船。江鸣风落雨，山暗树生烟。架有催诗简，囊无贳酒钱。东邻吴季子，潇洒亦堪怜。\n"}
{"title": "春日江行", "industry": "明代", "author": "苏葵", "content": "\n春晓泛官艖，天空眼界赊。岸容烟截断，山影日推斜。花鸟随时句，江湖到处家。东门有馀地，思种邵平瓜。\n"}
{"title": "奉答符少参先生见贺生男之什 其二", "industry": "明代", "author": "严嵩", "content": "\n剥啄惊敲户，缄题重越疆。将雏新曲妙，遗鲤故情长。儿子嗤豚犬，琼瑶借宠光。夜阑还击节，转益病夫狂。\n"}
{"title": "夜雨", "industry": "清代", "author": "弘历", "content": "\n殷雷入夜不停声，嘉澍旋闻窗外鸣。三峡捲来檐上泻，终宵听去枕边清。禾塍黍陇应回润，蕉轴筠琴总惬情。慰即不无敢云喜，永怀损益验谦盈。\n"}
{"title": "念奴娇", "industry": "当代", "author": "王蛰堪", "content": "\n风销月隐，剩吟边付与，多情词客。举酒飘然凌万顷，招得髯翁仙魄。渺渺予怀，凭空吊远，同此风流癖。屏山影外，俗尘谁会今夕。因念荆楚闲踪，登高挥涕，是处成追忆。目送大江思缩手，独挽斜阳深揖。遗范犹存，斯人往矣，对景馀叹惜。一声歌罢，梦回残烛虚白。\n"}
{"title": "京贵书数至", "industry": "明代", "author": "罗洪先", "content": "\n无能自合老幽居，语及怜才只愧予。尽道恶声麾仗马，岂知察影纵渊鱼。山中一饭嗟谁力，窗下多年伴古书。黄叶乍飞红蕊发，春风何意费吹嘘。\n"}
{"title": "豆苗", "industry": "宋代", "author": "方岳", "content": "\n江南之笋天下奇，春风匆匆催上篱。秦邮之薑肥胜肉，远莫致之长负腹。先生一缽同僧居，别有方法供斋蔬。山房扫地布豆粒，不烦勤荷烟中锄。手份瀑泉洒作雨，覆以老瓦如穹庐。平明发视玉髯磔，一夜怒长堪水菹。自亲火候瀹鱼眼，带生芼入晴云碗。碧丝高奈涎滑莼，脆响平欺辛螫蔊。晚菘早韭各一时，非时不到诗人脾。何如此隽咄嗟办，庾郎处贫未为惯。\n"}
{"title": "送李春卿文学之博罗", "industry": "明代", "author": "黎民表", "content": "\n鼓箧诸生待绛纱，不同勾漏远移家。天鸡唤醒游仙梦，倒览扶桑五色霞。\n"}
{"title": "浪淘沙（刘左史光祖之生正月十日李夫人之生以十九日赋两词寄之）", "industry": "宋代", "author": "魏了翁", "content": "\n老眼静中看。知我其天。纷纷得失了无关。花柳乾坤春世界，著我中间。\n\n世念久阑珊。随寓随安。人情犹望衮衣还。我愿时清无一事，尽使公闲。\n"}
{"title": "征西大将军京陵王公会射堂皇太子见命作此诗", "industry": "魏晋", "author": "陆云", "content": "\n厥镇伊何。实干心膂。文教内辅。武功外御。淮方未靖。帝曰攸序。公于出征。奄有南浦。\n"}
{"title": "新店道中二首 其一", "industry": "元代", "author": "王冕", "content": "\n黄桑叶落雁声号，野鼠蹲沙北马骄。万里山河秋渺渺，一天风雨夜萧萧。客怀到此何由壮？酒兴于人自觉饶。早起梳头对明镜，不愁双鬓雪飘飘。\n"}
{"title": "八月十五日宿平原寄跂蹈", "industry": "宋代", "author": "刘挚", "content": "\n去秋今夕舣归船，雨湿湓江叹隔年。幸此一轮开霁魄，却嗟千里共秋天。更为来岁悠悠约，安得清光夜夜圆。孤馆悄然谁晤语，满庭寒露湿苍烟。\n"}
{"title": "舟中秋夜望星沙", "industry": "清代", "author": "丁传煜", "content": "\n楚天圆魄朗深秋，永夜征帆镜里游。一带炊烟云外树，万家镫火水边楼。干戈未罢蛮儿战，弦管犹听越女讴。自笑头颅嗟老大，衡湘年少尽貂裘。\n"}
{"title": "短歌", "industry": "清代", "author": "曹楙坚", "content": "\n有酒不饮史不读，二十男儿长刺促。雌剑化去雄剑愁，箜篌一声神妪哭。黄者地，青者天，火云烧日桃花然。鸦啼碧烟作人语，梧宫秋苑三千年。旋风吹釭杀蛾茧，吴刀绞肠雪丝软。雕陵不少秃尾鹊，洛下空题黄耳犬。去年有家归不得，打门索逋作士色。今年欲归归无家，翠烛冷照棠梨花。\n"}
{"title": "浣溪沙 时往金陵，赠别张倩倩表妹", "industry": "明代", "author": "沈宜修", "content": "\n枫叶无愁绿正肥。多情空自绕鸥矶。今宵千里断肠时。一棹青山人正远，半床红豆雨初飞。别离无奈思依依。\n"}
{"title": "人有画花中四伦者偶记毗陵旧诗即题其上", "industry": "宋代", "author": "家铉翁", "content": "\n万红深处一花王，犹带姚家宫样黄。物物有君还有佐，殿春须属召公棠。\n"}
{"title": "次韵李孟达使君与林雪巢子季武诗", "industry": "宋代", "author": "楼钥", "content": "\n古梅巨石瞰清池，觞咏曾陪老启期。别我遂成千古恨，传家空有一编诗。使君尚尔悲陈迹，处士惜非同此时。若使南楼与清赏，胡床应奉庾元规。\n"}
{"title": "江城即事", "industry": "清代", "author": "吴锡骏", "content": "\n夜来凄切砌蛩鸣，晓起萧骚窗竹声。鸦闹城头惊晓日，鹊喧树顶报新晴。绿杨庭院家家好，白袷风烟处处行。更上君山最高顶，海门空阔大江横。\n"}
{"title": "致政杨图南佥判惠园亭石刻来索恶语寄题四首", "industry": "宋代", "author": "周必大", "content": "\n七十归休古亦稀，谁濒四十挂朝衣。天如不发湖山閟，林下真无一士归。\n"}
{"title": "题画石山", "industry": "唐代", "author": "徐铉", "content": "\n彼美巉岩石，谁施黼藻功。回岩明照地，绝壁烂临空。\n\n锦段鲜须濯，罗屏展易穷。不因秋藓绿，非假晚霞红。\n\n羽客藏书洞，樵人取箭风。灵踪理难问，仙路去何通。\n\n返驾归尘里，留情向此中。回瞻画图畔，遥羡面山翁。\n"}
{"title": "瞑投海口庵和入寺", "industry": "明代", "author": "李之世", "content": "\n野寺半无门，老佛忘其尊。院残僧不守，流散寄他村。我以寺为家，见佛即慰存。海天流日夜，送月复迎暾。欲持锡杖尖，挑破黄金盆。阶树定猿守，风檐怖鸽莽。街鼓严净夜，人语寂黄昏。剔起佛前灯，残经聊自温。\n"}
{"title": "竹窗写兴 其三", "industry": "明代", "author": "朱诚泳", "content": "\n一片湘云压画栏，凤毛零乱绿成团。香生箨粉晴犹堕，翠滴苔花湿未乾。帘影低垂秋雾薄，玉声轻弄晚风寒。傍人莫讶耽幽兴，尽日微吟独倚阑。\n"}
{"title": "句", "industry": "宋代", "author": "史声", "content": "\n施食池腥龙戏钵，长明灯暗鼠偷油。\n"}
{"title": "新秋", "industry": "宋代", "author": "陆游", "content": "\n天河渐近鹊桥时，一夜风吹斗柄移。金井梧桐元未觉，画廊蟋蟀已先知。青灯耿耿还相伴，白发萧萧只自悲。犹胜玉门关外客，卧听沙雁数归期。\n"}
{"title": "早春感兴 其三", "industry": "元代", "author": "黄镇成", "content": "\n一室虚明白昼閒，图书左右坐中间。嗒然隐几无人到，身在白云深处山。\n"}
{"title": "勉牛生、夏侯生", "industry": "唐代", "author": "吕岩", "content": "\n二秀才，二秀才兮非秀才，非秀才兮是仙才。\n\n中华国里亲遭遇，仰面观天笑眼开。鹤形兮龟骨，\n\n龙吟兮虎颜。我有至言相劝勉，愿君兮勿猜勿猜。\n\n但煦日吹月，咽雨呵雷。火寄冥宫，水济丹台。\n\n金木交而土归位，铅汞分而丹露胎。赤血换而白乳流，\n\n透九窍兮动百骸。然然卷，然然舒，哀哀咍咍。\n\n孩儿喘而不死，腹空虚兮长斋。酬名利兮狂歌醉舞，\n\n酬富贵兮麻裰莎鞋。甲子问时休记，看桑田变作黄埃。\n\n青山白云好居住，劝君归去来兮归去来。\n"}
{"title": "九月初八日作", "industry": "清代", "author": "弘历", "content": "\n沿阶菊蕊绽新黄，净洗秋霖散冷香。日暮霏霏犹未止，只疑风雨过重阳。\n"}
{"title": "奉和受图温洛应制", "industry": "唐代", "author": "苏味道", "content": "\n绿绮膺河检，清坛俯洛滨。天旋俄制跸，孝享属严禋。\n\n陟配光三祖，怀柔洎百神。雾开中道日，雪敛属车尘。\n\n预奉咸英奏，长歌亿万春。\n"}
{"title": "训士吟 其十一", "industry": "清代", "author": "戴亨", "content": "\n天运更代谢，气至物不遗。芳树花忽发，好鸟鸣其枝。流水清且閒，游鱼漾绿姿。欣欣物各得，吾身亦化机。物欣吾亦乐，坐此春风时。宇宙何空阔，嗒然忘所私。\n"}
{"title": "臣恭和御制晚秋曲宴近体诗一首缮写投进冒渎天威臣无任战惧俟罪之至", "industry": "宋代", "author": "周必大", "content": "\n宸游不为菊丛生，观宴元因谷顺成。阁御芙蓉称曼寿，殿开选德奏和声。玉觞未饮心先醉，宝墨遥瞻眼倍明。身在金坡空感遇，论思深愧策平平。\n"}
{"title": "咏古十六首 其十六", "industry": "宋代", "author": "华镇", "content": "\n兰芷生幽薄，浥露搴华姿。芙容隔秋江，扁舟满江湄。丈夫抱材用，但愿君王知。宁生击牛角，载歌南山词。词终脱裋褐，缨佩暮萎蕤。人事非有定，斯言或难持。翩翩李将军，鸣弦压由基。馀威震戎虏，谈笑静边陲。桃李曾无言，嘉声满黄扉。心知堪万户，乃谓生匪时。烽火照甘泉，未能包虎皮。目视汉飞将，弃弃轻如遗。颇牧已黄土，忉忉勤缅思。如何中林士，坐视青云期。\n"}
{"title": "沁园春（再和）", "industry": "宋代", "author": "刘克庄", "content": "\n惭愧清朝，罢贡包茅，住发牙璋。便羊裘归去，难留严子，牛衣病卧，肯泣王章。畴昔忧天，如今怀土，田舍鸡肥社酒香。甘雨足，且免扶鉏苦，免踏车忙。\n\n先生少拟荀扬。晚自觉才衰可斗量。甚都无白凤，飞来玄草，亦无紫气，下烛干将。待得新亭，倒持手版，何似抽还政事堂。荣与辱，算到头由我，不属苍苍。\n"}
{"title": "送郑尚书守建安十首", "industry": "宋代", "author": "彭龟年", "content": "\n一贤去国四方嗔，却恐猜疑到玉宸。急把丐閒书报下，此行犹足律贪人。\n"}
{"title": "负心期（浣溪沙）", "industry": "宋代", "author": "贺铸", "content": "\n节物侵寻迫暮迟。可胜摇落长年悲。回首五湖乘兴地，负心期。\n\n惊雁失行风翦翦，冷云成阵雪垂垂。不拚尊前泥样醉，个能痴。\n"}
{"title": "梅花百咏 其七十九 仰德", "industry": "明代", "author": "李江", "content": "\n落落风霜一竹篱，香名久饮识荆迟。林泉居士闲游处，月殿嫦娥谪降时。天上银河如乍见，人间山斗更何疑。荷花犹有六郎比，汝是梅花可比谁。\n"}
{"title": "浦阳十景 其二 白石湫云", "industry": "元代", "author": "吴莱", "content": "\n独上南山最上头，朝隮一点便成湫。岩腰动石风初起，海眼输泉雨欲流。蜥蜴含珠光照夜，丰隆卷铁黑沉秋。明当去挟骑笼叟，直到扶桑第几洲。\n"}
{"title": "同徐茂吴集唐惟良兰阴馆", "industry": "明代", "author": "胡应麟", "content": "\n兰阴携手白云平，湖海重追旧日盟。魏典乍传中论在，楚词曾赋大言成。千崖薜荔谁同往，五亩蓬蒿任独行。莫负习家池上燕，烂烧银烛照山城。\n"}
{"title": "别敖器之", "industry": "宋代", "author": "刘克庄", "content": "\n旧说闽人夺节稀，先生独抱岁寒姿。老年绛帐聊开讲，当日乌台要勘诗。东合不游缘有气，草堂未架为无赀。轻烟小雪孤山路，折賸梅花寄一枝。\n"}
{"title": "官塘", "industry": "清代", "author": "姚鼐", "content": "\n碧云岩壑盘遥势，斜日榛林映晚清。㵎虎欲来风满谷，四山秋叶一时鸣。\n"}
{"title": "浣溪沙 其一", "industry": "清代", "author": "赵我佩", "content": "\n乍试征帆二月天。故乡回首梦如烟。蓬窗人倦倚愁眠。蘸眼轻波迷鸭绿，举头新月欠蟾圆。诗筒欲寄倩谁传。\n"}
{"title": "南柯子（东坡过楚州，见净慈法师，作南歌子。用其韵赠郭诗翁二首）", "industry": "宋代", "author": "黄庭坚", "content": "\n郭泰曾名我，刘翁复见谁。入鄽还作和罗槌。特地干戈相待、使人疑。\n\n秋浦横波眼，春窗远岫眉。补陀岩畔夕阳迟。何似金沙滩上、放憨时。\n"}
{"title": "别李季常 其一", "industry": "明代", "author": "黎民表", "content": "\n担簦越五岭，矫志仍丹丘。揽桂凌石室，晞发登罗浮。金沙杳难觌，玄珠偕所求。天长积远思，岁晏怀殷忧。驰晖不可驻，江介迟归舟。\n"}
{"title": "南昌军幕感怀 其六", "industry": "清代", "author": "杨圻", "content": "\n故人燕颔早封侯，王粲春来思远游。百里功名非我愿，十年涕泪为人流。嗣宗见客多青眼，江总还家尚黑头。自古书生宁自薄，偶然书札动荆州。\n"}
{"title": "禅人写真求赞 其七十", "industry": "宋代", "author": "释正觉", "content": "\n春山似肥，春雪才晞。默中有句，用也无机。不来而来兮非三界之笼络，无住而住兮是二仪之范围。\n"}
{"title": "东郊次韵器资子开六绝句 其三 见早梅", "industry": "宋代", "author": "刘摰", "content": "\n江南诗客两仙才，携手东原赋早梅。琼树令人常愿见，还家何事更徘徊。\n"}
{"title": "微凉", "industry": "宋代", "author": "寇准", "content": "\n高桐深密间幽篁，乳燕声稀夏日长。独坐水亭风满袖，世间清景是微凉。\n"}
{"title": "平湖吴伯谐大尹见过别后有寄", "industry": "明代", "author": "张宁", "content": "\n驻马琼林醉绮筵，手分霖雨下南天。轩墀虎卫仍相待，枳棘鸾栖只暂迁。自昔兵民同化美，于今文武见才全。欲知茂宰清平治，胥吏无能岁有年。\n"}
{"title": "偶成", "industry": "宋代", "author": "刘宰", "content": "\n木落山呈骨，泉空水反源。知时秋燕去，负日午蜂喧。玉粒炊晨甑，金英卧晚园。岁寒今已暮，身世两忘言。\n"}
{"title": "丙申中秋短信", "industry": "当代", "author": "幻庐", "content": "\n满径桂香应与共，中天月色好谁看。齐州自是无灵药，空负深忧殢广寒。\n"}
{"title": "怀白石社尊师道坚", "industry": "宋代", "author": "仇远", "content": "\n我思南山阳，谷神何绵绵。松下笑相别，惚恍忘岁年。寄我犹龙经，文字入幽玄。终期白石顶，击竹歌游仙。\n"}
{"title": "念奴娇（水仙）", "industry": "宋代", "author": "王千秋", "content": "\n开花借水，信天姿高胜，都无俗格。玉陇娟娟黄点小，道书：玉女鼻端有黄点。依约西湖清魄。绿带垂腰，碧簪＿髻，索句撩元白。西清微笑，为渠模写香色。\n\n常记月底风前，水沈肌骨，瘦不禁怜惜。生怕因循纷委地，仙去难寻踪迹。缥槛深栽，彤帏密护，不步轻抛释。等差休问，未容梅品悬隔。\n"}
{"title": "董宣庙", "industry": "明代", "author": "唐文凤", "content": "\n湖阳公主国懿亲，白日故纵奴杀人。臣为赤县清辇尘，杀人者死法用伸。奔车入奏主勿嗔，主欺国法非欺民。民可滥杀焉用臣，臣如有罪死枫宸。臣如无罪何屈身，当时回天力万钧。震慑贵戚动九垠，生为郎官死勾陈。忠必获报神必灵，宜其庙貌高麒麟。\n"}
{"title": "沁园春（寿太守·十二月十三日）", "industry": "宋代", "author": "刘子实", "content": "\n腊后寒收，柳眼青归，梅花笑生。正阳和有脚，日边送暖，洪钧换轴，天上回星。试巧春盘，介眉春酒，生意从头乐意新。须知道，是东风近也，玉燕逢辰。\n\n举头阊阖开明。便稳驾轻车熟路行。向玉堂青琐，从容洒翰，长淮赤壁，谈笑麾兵。周洛犹尘，商岩未雨，天下苍生望太平。休盘涧，任清溪九曲，不放舟横。\n"}
{"title": "春日作", "industry": "唐代", "author": "李中", "content": "\n和气来无象，物情还暗新。乾坤一夕雨，草木万方春。\n\n染水烟光媚，催花鸟语频。高台旷望处，歌咏属诗人。\n"}
{"title": "得周子善书问京师事及贱迹以绝句十首奉答 其四", "industry": "元代", "author": "宋褧", "content": "\n至公堂下鱼鳞屋，丽正门前蜗壳居。三百英雄来献赋，是中应有马相如。\n"}
{"title": "送鲍生之闽中", "industry": "元代", "author": "刘基", "content": "\n青青芳草夹长堤，漠漠轻烟送马蹄。他日相思建溪上，棠梨花发鹒鸪啼。\n"}
{"title": "岁晏旅中寄故园诸子十二首 其四 陈梦庚", "industry": "明代", "author": "欧大任", "content": "\n故人无一字，目极为伤神。虎观求方急，牛衣卧独贫。罪言忧战伐，饥色杂风尘。岂不怜同舍，飘零万里身。\n"}
{"title": "长江夜月", "industry": "清代", "author": "玄烨", "content": "\n万顷沦涟映，平沙一望收。天光起水色，云影共波流。隔岸姑苏远，临轩夜月浮。民情咸自得，何必泛龙舟。\n"}
{"title": "五月九日甲子至月望庚午大雨水不已十首", "industry": "宋代", "author": "方回", "content": "\n平地惊胥怒，滔天类鲧湮。稍低三板水，不活百城人。已拼过从绝，徒工徒倚频。鹄形无白粲，蜂起有黄巾。\n"}
{"title": "鹤壁集窑", "industry": "当代", "author": "姚佳", "content": "\n殷有三仁何所依，武丁盛世总成非。淇河太极图犹在，周易参同契可归。云梦兵书多阒寂，朝歌王气久乖违。不假丹青成五色，烈火丹心朝太微。\n"}
{"title": "杂咏下 桃李蹊", "industry": "宋代", "author": "洪适", "content": "\n粲烂九张机，交加五杂组。蜂蝶胜于人，东来又西去。\n"}
{"title": "题赵伯骕画", "industry": "宋代", "author": "杨娃", "content": "\n莲开宫沼年年盛，香染斑衣叶叶新。愿供琴音奏清雅，薰风凉殿寿双亲。\n"}
{"title": "寄题谭氏需亭", "industry": "宋代", "author": "沈辽", "content": "\n谭子作需亭，佳客同宴乐。宴乐乃馀事，文华相博约。散帙列经史，所游尽通博。挥毫断新义，诸生困穿凿。中厨具烹饪，高怀肆杯杓。遥想大论时，纷纷麈毛落。春风豁幽郁，秋日延林薄。人生乐名教，安在甘寂寞。相期一穷达，岂止为脾臄。穷达乃在天，得时即鸣跃。在昔郑司农，处身固穷索。飨客颇丰侈，水陆荐金错。其后李北海，高材冠台阁。摛文示时彦，万金资一酌。遗风不在是，斯名岂苟作。泥沙何足道，正当为善谑。子云老嗜酒，行当蹑芒屩。为君说难字，犹能中一喙。\n"}
{"title": "题潘绎庈学使同年西园涉趣图 其一", "industry": "清代", "author": "崧骏", "content": "\n缉雅堂开宴，公余偶咏觞。吟君珠玉集，笑我簿书忙。径竹朝烟润，池莲晓露香。文星尝驻节，咫尺近宫墙。\n"}
{"title": "莫万安以甘雨应候用社日韵作诗见贻次韵", "industry": "宋代", "author": "赵蕃", "content": "\n今君更乐皆农务，信有雨来晴便晴。宁似倦游伤逼仄，不堪终日屡昏明。归舟净绿不可唾，旧舍小滩浑欲平。元是江湖竿钓伴，可须钓叟自为名。\n"}
{"title": "留宿廖融山斋", "industry": "唐代", "author": "杨徽之", "content": "\n清和春尚在，欢醉日何长。谷鸟随柯转，庭花夺酒香。\n\n初晴岩翠滴，向晚树阴凉。别有堪吟处，相留宿草堂。\n"}
{"title": "看采菱", "industry": "唐代", "author": "白居易", "content": "\n菱池如镜净无波，白点花稀青角多。\n\n时唱一声新水调，谩人道是采菱歌。\n"}
{"title": "子进子仪过予山居子进有诗次韵呈子进兄弟二首 其二", "industry": "宋代", "author": "赵蕃", "content": "\n荆溪有三士，求识自初年。才大俱诗伯，公惟愧饮仙。结交期耐久，过我地忘偏。惭愧衡门下，今成顿有边。\n"}
{"title": "送樱桃与范尚书二首", "industry": "宋代", "author": "张镃", "content": "\n谁将绛蜡千枝泪，鎔作骊龙百斛珠。酷碗冰盘非我称，敢烦西子荐陶朱。\n"}
{"title": "木稼纪异用聚星堂禁体韵", "industry": "清代", "author": "彭俊生", "content": "\n年来怕醉愁蕉叶，连阴数日未成雪。晓来万壑冰峥嵘，斗大山斋苦寒绝。修篁抢地爆竹喧，百尺杉松竞中折。静烧榾柮闭柴门，惨淡云峰飞鸟灭。欲持寸管写祁寒，冻砚才呵肘还掣。空阶未及盖盆卉，顷刻都成矾块缬。穿窗曙色疑放晴，起视纤纤下细屑。静中密霰有时跳，雾里飞丝行复瞥。将军海上开辕门，衔枚壮士口难说。若教入蔡定献俘，何用貔貅同枕铁。\n"}
{"title": "涨解行园即事 其一", "industry": "明代", "author": "张萱", "content": "\n泽畔褰裳去，泥中信杖扶。居巢鸠唤妇，得食鹤将雏。未扫菊松径，先寻瓜芋区。荷锄仍学圃，幸免负官租。\n"}
{"title": "庆云洞庆云观外作，同者石人兄", "industry": "当代", "author": "卢青山", "content": "\n寻溪过石倦生肩，小坐回廊竹柏间。帘内经声正幽渺，帘前鸟语更清妍。\n"}
{"title": "观耕者作", "industry": "当代", "author": "卢青山", "content": "\n淋浪雨足时季晚，四月耕牛初下畹。犹觉水意冰蹄毛，一步前踏两步缓。山春花色开萧疏，叶出绿光浮冷淡。畴波映草碧可怜，紫燕铺田势不满。农人捉鞭吆牛行，牛首得隙贪草岸。快拔一束目主人，口中忙碌足下懒。醉起头重体虚竭，来看人耕当我业。不知山上采花人，转到层崖第几叠。\n"}
{"title": "和刘补阙秋园寓兴之什十首 其六", "industry": "唐代", "author": "朱庆馀", "content": "\n苍翠经宵在，园庐景自深。风凄欲去燕，月思向来砧。碧石当莎径，寒烟冒竹林。杯瓢闲寄咏，清绝是知音。\n"}
{"title": "浣溪沙十一首 其四", "industry": "清代", "author": "史承谦", "content": "\n一衍帘垂小阁前。虚廊寂寂断茶烟。雪天憔悴掩双蝉。浅贮暖波温玉蕊，倦扶香袖拂冰弦。都将愁思入寒边。\n"}
{"title": "八月二十三日先慈八秩忌辰礼佛志感四首 其三", "industry": "清代", "author": "王润生", "content": "\n荫失春辉廿九年，祝釐八秩礼金仙。不知果證蟠桃后，此日神游第几天。\n"}
{"title": "玉蝴蝶 残秋独游后湖", "industry": "近代", "author": "吴梅", "content": "\n雨过半湖新霁，残霞掩映，坏堞高低。棹转蘋风，凉气乍透綀衣。暮烟凝采菱歌涩，秋意老打桨人稀。最凄迷，乱鸦衰柳，如入青溪。当时，水乡移棹，几曾辜负，银汉星期。一卧吴山，锦城丝管已全非。指十里丛芦渐白，怕再来霜叶添绯。叩舷归，淡月笼云，独上平堤。\n"}
{"title": "用陈阜卿劝农韵呈宣城太守 其二", "industry": "宋代", "author": "王之道", "content": "\n欲知人意喜，万户郁炉烟。纱帽花垂额，金卮酒到莲。岁丰端可卜，农劝竞相传。往矣南阳政，今追召父贤。\n"}
{"title": "荷池夏雨", "industry": "明代", "author": "吕渊", "content": "\n新凿荷池引水通，雨深花满趣无穷。盘倾珠颗齐翻翠，衣露霞绡半折红。四座凉生风细细，一帘香沁雾濛濛。此中清景真堪赏，何必移家住瀼东。\n"}
{"title": "明复作文房四物诗因用其韵", "industry": "宋代", "author": "郭印", "content": "\n锐精文字里，今古叹毛锥。职在中书贵，功因大手奇。楮君频借重，墨客最相知。绝迹头童日，麟经万世师。\n"}
{"title": "题李叔班山水横卷 其二", "industry": "宋代", "author": "颜博文", "content": "\n青山为谁高，影压三百里。竹深已迷桥，荷密半藏水。区区名利人，坐瞑真可鄙。慨想云屋中，恐是古君子。\n"}
{"title": "净业湖", "industry": "清代", "author": "觉罗固兴额", "content": "\n水长疑无岸，蒲深自有风。鸳鸯间浦外，笭箵漾波中。旧识渔家子，轻舟莲港东。何时此相见，蓑笠出花丛。\n"}
{"title": "次韵宋尚书山居十五咏·竹径", "industry": "宋代", "author": "方岳", "content": "\n此君老去更风猷，冰雪生寒我辈流。穿径略容携客共，交情畴昔雅相投。\n"}
{"title": "三松老人歌", "industry": "明代", "author": "吴伟业", "content": "\n三松老人七十一，箬帽棕鞋神奕奕。座上支颐避世翁，少年走马长安客。长安此日车如风，十人五人衣衫同。卖术黄银殷七七，搊筝翠袖张红红。西苑楼台飞百尺，洛阳贾人进花石。宣政门开候赐钱，杜陵日暮分曹弈。大艑十丈封黄罗，彄环一寸如清矑。织罽先呈尚衣局，饰珰共宴卖珠胡。二月高梁走燕九，小儿缘橦女射柳。马客虬须笑系鞭，蛾姬辅靥呼尝酒。贺老琵琶李谟笛，兴庆楼前初下直。曲曲新声我辈闻，五侯宣索知何及。玉河归骑景阳钟，曳缟乘胜胜日中。醉值金吾争道过，将军司隶与钱通。二十年来重到此，不见当年游侠子。南陌朝催间架钱，西山夜拾回中矢。老夫濩落复何求，寒笛江潭独倚楼。一身结客半天下，万里归来空白头。\n"}
{"title": "集古 其一 感旧", "industry": "金朝", "author": "李俊民", "content": "\n流莺惊起不成栖，入到繁华梦觉时。人面只今何处在，魏公怀旧嫁文姬。\n"}
{"title": "次韵张合溪赠梅轩入广", "industry": "明代", "author": "黄衷", "content": "\n江上清风铁笛来，旧游闻吊古龙堆。不妨桂楫随潮放，定拟莲樽为月开。邃致惯听谈物外，孤标真合况花魁。罗浮若到飞云顶，却看南溟似泛杯。\n"}
{"title": "东林寺二首", "industry": "宋代", "author": "黄庭坚", "content": "\n胜地东林十八公，庐山千古一清风。渊明岂是难拘束，正与白莲出处同。\n"}
{"title": "偈颂一百零二首 其五十三", "industry": "宋代", "author": "释慧远", "content": "\n古圣伽蓝，一切成见。未跨三门，先见佛殿。\n"}
{"title": "过抛", "industry": "明代", "author": "林光", "content": "\n欹斜千百岭，宛转十三抛。云气穿山罅，滩流倒石坳。澄潭没乌鬼，怪壁断羲爻。最爱悬崖下，疏松着几梢。\n"}
{"title": "咸阳道中作", "industry": "宋代", "author": "魏野", "content": "\n渭水冻无波，终南翠色多。云临残照霁，客向故城过。惊雁远犹叫，牧童寒不歌。心愁人不会，谓我欲求何。\n"}
{"title": "重九以枣糕饷孙司户", "industry": "宋代", "author": "项安世", "content": "\n满城风雨近重阳，应为征廛堕渺茫。要看诗来压奇字，试拈公案示孙郎。\n"}
{"title": "罗敷媚 海上迟亚子不至", "industry": "清代", "author": "高旭", "content": "\n故人天末应怜我，别绪阑珊。别梦阑珊。怅望江头一见难。低徊怕听琵琶语，红豆抛残。红烛烧残。明日扬舲又故山。\n"}
{"title": "钱唐见芮逢", "industry": "唐代", "author": "罗隐", "content": "\n蔡伦池北雁峰前，罹乱相兼十九年。所喜故人犹会面，\n\n不堪良牧已重泉。醉思把箸欹歌席，狂忆判身入酒船。\n\n今日与君赢得在，戴家湾里两皤然。\n"}
{"title": "题红梅 其一", "industry": "明代", "author": "胡奎", "content": "\n散花天女笑春风，醉倚维摩丈室中。任尔山禽偷眼看，久知颜色本来空。\n"}
{"title": "小游仙诗九十八首 其四十", "industry": "唐代", "author": "曹唐", "content": "\n共爱初平住九霞，焚香不出闭金华。白羊成队难收拾，吃尽溪头巨胜花。\n"}
{"title": "送马用昭还闽中四首 其三", "industry": "明代", "author": "欧大任", "content": "\n何事喑呜鞘里鸣，幽州年少猎冠缨。青天不断鲛龙气，尽作延平浦上声。\n"}
{"title": "汴城", "industry": "明代", "author": "顾禄", "content": "\n黄河怒触龙门裂，突蜃冲蛟肆妖孽。□谁首倡导洪流，驱使生灵陷鱼鳖。群雄尽向草泽生，青袍白马连州城。□时将相总骄懦，可怜不救兵纵横。忠襄何人汴梁客，只手徒思拯沉溺。□星半夜落前军，有子才能讨仇贼。关西老将宁伏雌，辇侧权臣藏祸机。□然内难促元运，毋乃社稷基先隳。铁衣破碎秋风早，三军尽向夷门老。岂知天意属皇明，万乘龙飞大江表。神兵受命北渡江，举兵所向俱来降。□尘不生草不动，直取中原为帝邦。金宫玉殿凌空起，翠华飘飘曾戾止。□皇立政务宽仁，坐见疮痍变淳美。天开地辟长清宁，五风十雨年谷登。书生但愿报恩德，万岁千秋歌泰平。\n"}
{"title": "绝句", "industry": "宋代", "author": "葛天民", "content": "\n二十四友金谷宴，千三百里锦帆游。人间无此春风乐，乐极人间无此愁。\n"}
{"title": "琴操一首赠别徐可大", "industry": "明代", "author": "黄佐", "content": "\n岳峰高兮石离之，高贤藏兮民知之。中有田兮侧有茨，褐之父兮耕治之。烝而云兮倏而雨，雨滂滂兮峰之下。田亩亩兮以禾黍，云兮归兮吾待汝。\n"}
{"title": "前校长章公表文千古题诗两章挽之 其一", "industry": "清代", "author": "薛昂若", "content": "\n赴赣光阴两载过，凭空噩耗动哀歌。怀才偏涉沧桑感，老幼全抛遗恨多。\n"}
{"title": "送于光弟还闽", "industry": "明代", "author": "郑鹏", "content": "\n清贫宦邸叹淹留，又向吴门上去舟。遥想西堂风雨夕，也应孤枕梦苏州。\n"}
{"title": "春帖子词皇后阁十首 其八", "industry": "宋代", "author": "宋祁", "content": "\n暖碧浮天面，迟红上日华。宝幡双帖燕，綵树对缠花。\n"}
{"title": "鄙述答谏议萧公", "industry": "明代", "author": "庞尚鹏", "content": "\n谏草传天下，奸谀胆正寒。赤心悬日表，紫气上眉端。春殿依龙幄，慈闱拜凤冠。秘书三万卷，频向夜灯看。\n"}
{"title": "奉和御製读陈书", "industry": "宋代", "author": "夏竦", "content": "\n猛奴多勇概，大矟事戎征。新蔡凶围陷，鱼梁寇垒倾。遡风轻古法，问道贵奇兵。懋赏宜开府，番禺已尽平。\n"}
{"title": "陶复初秋林小隐", "industry": "清代", "author": "弘历", "content": "\n境堪遁世真无闷，泉可濯缨信乐饥。谁识幽人神解处，小山丛桂正芳时。\n"}
{"title": "平水八咏 其五 汾水孤帆", "industry": "金朝", "author": "李俊民", "content": "\n古渡无人鸟迹多，眼前历历旧山河。片帆不是秋风客，谁向中流发棹歌。\n"}
{"title": "夔门驿", "industry": "宋代", "author": "汪元量", "content": "\n宿酲未解据胡床，亭午披衣望麝香。三峡夜来天似水，百蛮秋后月如霜。洲前橘柚垂垂实，石上藤萝细细长。又欲拿舟过滟澦，黄牛白狗接高唐。\n"}
{"title": "玉蝴蝶 叔高书来戒酒，用韵", "industry": "宋代", "author": "辛弃疾", "content": "\n贵贱偶然，浑似随风帘幌，篱落飞花。空使儿曹，马上羞面频遮。向空江、谁捐玉珮，寄离恨、应折疏麻。暮云多。佳人何处，数尽归鸦。侬家。生涯蜡屐，功名破甑，交友抟沙。往日曾论，渊明似胜卧龙些。记从来、人生行乐，休更问、日饮亡何。快堪呵。裁诗未稳，得酒良佳。\n"}
{"title": "恭依皇祖华山诗韵", "industry": "清代", "author": "弘历", "content": "\n观水有其术，入山不厌深。境无容俗混，林岂受樵侵。香递英英朵，声喧命命禽。宸章垂琬琰，胞与识胸襟。\n"}
{"title": "题王诜都尉画山水横卷三首", "industry": "宋代", "author": "苏辙", "content": "\n摩诘本词客，亦自名画师。平生出入辋川上，鸟飞鱼泳嫌人知。山光盎盎著眉睫，水声活活流肝脾。行吟坐咏皆自见，飘然不作世俗词。高情不尽落缣素，连峰绝润开重帷。百年流落存一二，锦囊玉轴酬不訾。谁令食肉贵公子，不学父祖驱熊罴。细毡净几读文史，落笔璀璨传新诗。青山长江岂君事，一挥水墨光淋漓。手中五尺小横卷，天末万里分毫厘。谪官南出止筠颍，此心通达无不之。归来缠裹任纨绮，天马性在终难羁。人言摩诘是前世，欲比顾老疑不痴。桓公崔公不可与，但可与我宽衰迟。怜君将帅虽有种，多群智慧初无师。篇章后发已可骇，丹青妙绝当谁知。自言五色苦乱目，况乃旨酒长伤脾。手狂但可时弄笔，口病未免多微词。歌钟一散任池馆，幅巾静坐空书帷。偶従禅老得真趣，此身不足非财訾。世间翻覆岸为谷，猛兽相食虎与罴。逝将得意比春梦，独取妙语传清诗。眼看宫酿泻酥酪，未与村酒分醇漓。解鞍骏马空伏枥，寄书黄狗闲生牦。江山平日偶有得，不自图写浑忘之。临窗展卷聊自适，盘礴岂复冠裳羁。欲乘渔艇发吾兴，愿入野寺嗟儿痴。行缠布袜虽已具，山中父老应嫌迟。我昔得罪迁南夷，性命顷刻存篙师。风吹波荡到官舍，号呼谁复相闻知。小园畜蚁防橘蠹，〈橘性甘，多蠹。南人入畜蚁于园中，蚁缘木食蠹。虽邻家柯叶相接，而蚁不相过。亦一异耳。〉空庭养蜂收蜜脾。读书一生空自笑，卖盐竟日那复词。城中清溪可濯漱，城上连峰堪幕帷。十千薄俸聊足用，鱼多米贱忧无訾。东坡居士最岑寂，岌然深藂见狐罴。坐隅止鹏偶成赋，蟆中食暮时作诗。怜君富贵可灸手，一时出走羞啜醨。泽傍憔悴凡几岁，胸中芥蒂无一牦。江山别来今久矣，不独能言能画之。同朝执手不容久，笑我野马方受羁。神中短卷墨犹湿，傍人笑指吾侪痴。方求农圃救贫病，它年未用讥樊迟。\n"}
{"title": "拟云松次韵", "industry": "明代", "author": "蓝仁", "content": "\n徐邈频中圣，刘伦善祷神。醉乡存古意，老景笑时人。岁晚独无褐，日高犹未巾。从遭长官骂，或与达生伦。\n"}
{"title": "海棠春 其二", "industry": "清代", "author": "陈维崧", "content": "\n昼长嫌煞乌三足，谁耐唱、摩诃池曲。好梦远如天，落絮平于褥。彤墀火迸红榴肉，簪不稳、一枝寒玉。怯暑那成眠，走觅银塘竹。\n"}
{"title": "晚春", "industry": "唐代", "author": "韩愈", "content": "\n草木知春不久归，百般红紫斗芳菲。杨花榆荚无才思，惟解漫天作雪飞。\n"}
{"title": "十月十九日蒙恩授礼部右侍郎具疏辞以晚不及达明日陛谢又明日视事于南宫有作寄诸同年 其二", "industry": "明代", "author": "倪岳", "content": "\n二十三年厕玉堂，执经曾忝侍明光。新衔又逐青云伴，旧侣深怀白鹭行。岂谓长嘶思故枥，却看远翥在高冈。可能丽泽仍相及，得遂寅清答圣皇。\n"}
{"title": "紫坭竹枝词十八首 其十", "industry": "近代", "author": "张采庵", "content": "\n谁家深夜拜包公，钟鼓如雷入远风。闻道开堂审奇鬼，灯光烛影照阶红。\n"}
{"title": "沈太史索题富顺黄宪副西湖精舍", "industry": "明代", "author": "欧大任", "content": "\n绣斧曾飞雪色孤，幽栖今见辋川图。城开泸水犹通渎，月出峨眉半入湖。乍过渔童歌榜枻，可无山鸟劝提壶。风流文藻谁能似，赋客相如汉大夫。\n"}
{"title": "题中兴碑后有感鲁公故事", "industry": "清代", "author": "王世琛", "content": "\n白发萧萧走贼营，丹心原不恋余生。谁将旧德投豺虎，翻道君王用老成。\n"}
{"title": "送萧子所之九江谒刘太守楚奇 其一", "industry": "明代", "author": "刘崧", "content": "\n嗟子频年事远游，又携书剑谒邦侯。浔阳乱后多公馆，樵舍新来有客舟。野树尽含山雨润，江花初结渚云愁。钓耕得似归来好，甘竹溪南有故丘。\n"}
{"title": "滁山道中杂题 其五", "industry": "明代", "author": "唐之淳", "content": "\n人到说旌麾，前朝过下邳。自惭行旅滞，非是恋吟诗。\n"}
{"title": "山居即事五首 其二", "industry": "元代", "author": "王翰", "content": "\n每爱罗家老，殷勤久不穷。秋风新栗熟，先送满筠笼。\n"}
{"title": "二月朔日哈密王席上三十韵", "industry": "清代", "author": "张荫桓", "content": "\n世德依天久，分藩胙土安。自调回部乐，永戴汉恩宽。边远销烽尽，城高得地蟠。毡裘留塞色，几席展华观。油碧朱轮贵，花翎宝石攒。门庭彰带砺，户籍凛凋刓。有子衣能绍，延宾铗辍弹。娵隅台吉语，杂遝阿浑冠。树密笼新句，荷枯冷钓竿。亭台余断础，磴石护危栏。怆忆秦回焰，撄锋种族弹。九龙根叶瘁，百雉鼓鼙寒。幽困靴刀在，飘零囷粟残。血流千里碧，心矢一门丹。世已刬残箨，经才庋可兰。依然承闿泽，从未损维翰。奕骥惟耕牧，前尘格羽干。由来瞻马首，何肯累猪肝。欲醉曾非酒，高情暂憩鞍。共怜春盎盎，遑问夜漫漫。枣大疑仙种，瓜藏佐午餐。蒸羊迁客感，设醴古人难。竟日酣刍豢，三洲忆坫坛。床书荒外邈，舞袖雾中看。急鼓违金奏，哀丝落玉盘。直同歌子夜，无解涕汎澜。异曲仍三叠，沈忧触万端。白头曾典属，碧眼对奚官。何日逢优诏，京华接旧欢。经年缠坎壈，失路此盘桓。\n"}
{"title": "驻东湖驿用壁间六言韵", "industry": "明代", "author": "吴允禄", "content": "\n日出疏林露滴，风生远浦烟消。渔父移舟款款，征人策马萧萧。\n"}
{"title": "病中遣怀奉呈严陆二大史 其二", "industry": "明代", "author": "符锡", "content": "\n旅食春归后，愁躯病厌时。天高玉绳迥，家远雁书迟。有效方难得，无眠枕屡移。平生心一寸，曾许故人知。\n"}
{"title": "四时绝句寄题皆山轩 其一", "industry": "明代", "author": "王绂", "content": "\n燕飞帘幕日初长，面面青山出短墙。昨夜春归风雨送，满渠流水落花香。\n"}
{"title": "及书六考喜效白体", "industry": "宋代", "author": "赵孟坚", "content": "\n无庸下考又三书，知愧知惭意少舒。傥便盍簪叨墨绶，纵然休仕亦绯鱼。何人不愿重金服，那个无心驷马车。修短洪纤应赋定，好存方寸一由渠。\n"}
{"title": "杂诗", "industry": "明代", "author": "皇甫涍", "content": "\n华节倏云逝，流芳尚可怜。分明婉娈日，不计别离年。听燕语檐隙，看絮舞楹前。匪无合欢草，幽忿谁能蠲。\n"}
{"title": "巫山一段云 黄桥晚照", "industry": "元代", "author": "李齐贤", "content": "\n隐见溪流转，纵横野垅分。隔林人语远堪闻。村径绿如裙。鸢集蜈山树，鸦投鹄岭云。来牛去马更纷纷。城郭日初曛。\n"}
{"title": "午坐", "industry": "元代", "author": "刘诜", "content": "\n今日频送客，兀坐心未定。午倦睡适来，鸟语偏满听。昏昏半人世，隔屋喧笑竞。恼我彼不期，阅动正在静。清风白昼永，庭影乱复正。悠悠无与言，起步林东径。\n"}
{"title": "移家湖上作", "industry": "明代", "author": "王懋明", "content": "\n夙昔厌喧扰，湖堧聊聚庐。五柳阴到门，客子携家初。欢言治隐计，织屦兼艺蔬。妻孥哂荒陋，而我良自舒。鱼鸟适幽性，水竹澄贫居。开帘峰翠繁，停舟潭月虚。心与胜概遇，迹将城府疏。养生黄精饭，销忧老氏书。了悟损益理，何须儋石储。食力愧伯鸾，攻文匪相如。所长惟达命，天地宁穷予。\n"}
{"title": "苦夏苦雨", "industry": "当代", "author": "程滨", "content": "\n新吾思故我，长夏荐高秋。猛雨能酸骨，洪炉且炼眸。不生终不死，无虑始无忧。何日坳堂水，五湖重放舟。\n"}
{"title": "挽黄循斋 其二", "industry": "宋代", "author": "阳枋", "content": "\n忆昔论文友，如今舐鼎仙。周经谈正印，易学话真传。一乐堂中语，三生石上缘。莲峰望昆岳，惆怅白云连。\n"}
{"title": "晚立普明寺门时已过立春去除夕三日尔将归有叹", "industry": "宋代", "author": "杨万里", "content": "\n萧萧淅淅荻花风，惨惨澹澹云物容。欲雪不雪关得侬，得归未归一莞中。年华纵留春已换，半生作客今何恨。夜来飞霰打僧窗，便恐雪真数尺强。催科不拙亦安出，吾民沥髓不濡骨。边头犀渠未晏眠，天不雨粟地流钱。\n"}
{"title": "送李光道承事罢高邮酒官", "industry": "宋代", "author": "邹浩", "content": "\n豫章拂青冥，密荫覆百亩。初由拱把微，封植岁月久。大厦搜栋梁，匠者终见偶。甘井如车轮，千寻彻坤厚。畚锸非一朝，致力自培塿。河流涸生尘，源源独清浏。李子素绮纨，操约世莫诱。字画尤劲奇，往往过虞柳。当其求帖时，彷佛昔人呕。吾惟蜩翼知，岂暇恤众口。愿言举斯心，夙昔仁义薮。甘井与豫章，勿使擅所有。\n"}
{"title": "符离诸贤诗", "industry": "宋代", "author": "吕本中", "content": "\n穷居日荒凉，杜门与世绝。亲故日夜疏，诗书固宜缺。符离虽陋邦，贤士稍罗列。德操青云器，议论辈前哲。外貌发英华，中心莹冰雪。介然特立士，劲气刚于铁。攘臂辩是非，孰能逃区别。信民粹而和，名利诚难悦。汩没稠人中，独抱云松节。伟哉二三子，实乃邦家杰。我来从之游，内顾惭疏拙。欣然对三益，放怀歌数阕。已矣不须言，渠当为君说。\n"}
{"title": "秋夜坐竹下口占示净成诸子四首 其三", "industry": "明代", "author": "释函是", "content": "\n往返含鄱路，鸠材作栋梁。他时茅殿月，此日草头霜。莫笑买山拙，应怜避世狂。请看秋雁影，随意上潇湘。\n"}
{"title": "和颜长官百咏 其一 贫女", "industry": "宋代", "author": "朱继芳", "content": "\n春风有分到儿家，也插花枝表岁华。但得作嫔君子室，随宜妆遣不须奢。\n"}
{"title": "折枝水仙", "industry": "宋代", "author": "薛季宣", "content": "\n西子苧萝溪浣纱，李白捉月千丈波。风流东迤去不尽，玉钏犹传金叵罗。芰荷蒲荇争清泚，微香密与和风起。可将斋洁祀王明，为言酌献持杯水。\n"}
{"title": "院后牡丹和江侍御", "industry": "明代", "author": "黄衷", "content": "\n旋为秾华小筑台，东皇与谢北山莱。芳阴转日还当席，幽味迎薰稍近杯。世上品流元有谱，眼前根裔岂知才。总教难敌阳春咏，文藻翩翩柱史裁。\n"}
{"title": "吊司成鲁公振之已有园 其一", "industry": "明代", "author": "顾璘", "content": "\n郢水秋风入草堂，仙人归去白云乡。莎衣芒履难重遇，唯有中林橘柚香。\n"}
{"title": "风雨看舟前落花，戏为新句", "industry": "唐代", "author": "杜甫", "content": "\n江上人家桃树枝，春寒细雨出疏篱。影遭碧水潜勾引，\n\n风妒红花却倒吹。吹花困癫傍舟楫，水光风力俱相怯。\n\n赤憎轻薄遮入怀，珍重分明不来接。湿久飞迟半日高，\n\n萦沙惹草细于毛。蜜蜂蝴蝶生情性，偷眼蜻蜓避百劳。\n"}
{"title": "乌镇酒舍歌", "industry": "明代", "author": "瞿佑", "content": "\n东风吹雨如吹尘，野烟漠漠遮游人。须臾云破日光吐，绿波蹙作黄金鳞。落花流水人家近，鸿雁凫瑽飞阵阵。一双石塔立东西，舟子传言是乌镇。小桥侧畔有青旗，暂泊兰桡趁午炊。入馔白鱼初上网，供庖紫筍乍穿篱。茜裙缟袂搴帘出，巧语殷勤留过客。玉钗坠鬓不成妆，罗帕薰香半遮额。自言家本钱塘住，望仙桥东旧城路。至正末年兵扰攘，凭媒嫁作他家妇。良人万里去为商，嗜利全无离别肠。十载不归茅屋底，一身独侍酒垆傍。相逢既是同乡里，何必嫌疑分彼此。小槽自酌真珠红，长床共坐氍毹紫。捧杯纤手露森森，酒味虽浅情自深。飞梭不折幼舆齿，鸣琴已悟相如心。晚来独自登舟去，相送出门泪如注。他时过此莫相忘，好认墙头杨柳树。\n"}
{"title": "战城南", "industry": "明代", "author": "王洪", "content": "\n朝出战，徐吾南，莫出战，祁连北。军声遥惊瀚海翻，杀气直入天街白。自古圣人以五兵治不道，腹心爪牙各矢厥。谋力为民除残去蟊贼，胡为彼顽不我率。挥我天兵奋长戟，虎罴咆哮鸷鸟击，薄其穹庐夜不食。招摇为我怒，弧矢为我直，参旗开张虎奋翼。蹀胡之血，斫胡之头，悬之藁街竿百尺。戎胡万里恒威德，一身为长城，四海永宁谧。下传子孙，上宁邦国，声施千秋永无极。\n"}
{"title": "偶成二首 其二", "industry": "宋代", "author": "张耒", "content": "\n乍晴幽步踏斜阳，残潦青苔曲径荒。风掷落花填小堑，雨催芳草上空墙。\n"}
{"title": "秋晚杂兴十二首 其四", "industry": "宋代", "author": "方一夔", "content": "\n月去极百度，天行水四旁。渥洼驹汗血，婆绿宇旁行。朔雨夏犹雪，南苞冬未霜。地中在何处，无便向嵩邙。\n"}
{"title": "药名诗赠郑完 其四", "industry": "明代", "author": "郑文康", "content": "\n紫苑雕残百草霜，醉骑海马送宾郎。红娘敲折金钗股，笑对王孙续断腔。\n"}
{"title": "秘阁檐摧李监仁甫得湖北漕用温公故事作小诗", "industry": "宋代", "author": "周必大", "content": "\n台门屋坏中丞去，秘阁檐摧少令归。赖有温公遗事在，故应早晚入黄扉。\n"}
{"title": "州宅", "industry": "宋代", "author": "王十朋", "content": "\n鉴水稽山拥卧龙，黄堂人似坐仙宫。风流惟有元才子，终日赋诗屏障中。\n"}
{"title": "西江月 乡居", "industry": "当代", "author": "黄绮", "content": "\n溪上儿童打稻，堂前妇女分麻。茅檐低矮挂秋瓜。愧煞雕楼画榭。另有几方圆圃，不过数口人家。朝餐青菜暮鱼虾。浊酒闲谈耕稼。\n"}
{"title": "黄鹤洞中仙 虢县渭南泺里", "industry": "元代", "author": "丘处机", "content": "\n此地风光胜。人物俱相应。水竹深藏数十家，户户知天命。我爱清虚景，策杖寻幽径。每日巡村转一遭，信步闲吟咏。\n"}
{"title": "甲辰八月九日自西樵发南岳舟十二夜泊清远东林寺作", "industry": "明代", "author": "湛若水", "content": "\n东林寺傍看月眠，月光水色浑同天。此时好景说不得，不是吾心未发前。\n"}
{"title": "哭华姜一百首 其五", "industry": "明代", "author": "屈大均", "content": "\n频辞板屋从君子，自是秦风爱德音。我有西戎征战志，小戎日夕为君吟。\n"}
{"title": "常娥", "industry": "清代", "author": "孙原湘", "content": "\n本是常娥一辈人，木樨开日作生辰。大江南北无其偶，明月中间着此身。筠管著书偏自富，荆钗绝口不首贫。直将冰雪都消净，秋水空灵为写真。\n"}
{"title": "奉答诸兄弟诗韵", "industry": "宋代", "author": "彭汝砺", "content": "\n饥渴相期侍板舆，途中千万数脂车。浮生本自云无定，白发新来雪不如。原上脊令知望汝，洲前鹦鹉看题书。愁肠日有平安信，祇问江头双鲤鱼。\n"}
{"title": "香园阁席上呈广东记者团诸公", "industry": "清代", "author": "傅锡祺", "content": "\n左股蓬莱割去轻，仙山图色染分明。一家自笑成胡越，四海谁知总弟兄。大地风云犹急变，东瀛文物待真评。过江个个皆名士，旋转乾坤有管城。\n"}
{"title": "题周鲲画帧 其二", "industry": "清代", "author": "弘历", "content": "\n雨后晴峦暖雾蒸，银河飞处界崚嶒。商山面目今犹在，只许黄公杖策登。\n"}
{"title": "华阳巾制成题赠黄龙洞文道人", "industry": "明代", "author": "陶益", "content": "\n巾痕摺出华山云，似识莲花旧隐君。戴向罗浮观海月，礼坛香绕动星文。\n"}
{"title": "题墨梅二首 其二", "industry": "元代", "author": "傅若金", "content": "\n孤花何婉娩，玉立含幽素。短短时出桥，疏疏或临路。生疑檐下月，半照墙西树。\n"}
{"title": "李黄门琼林燕归图 其一", "industry": "明代", "author": "庄昶", "content": "\n宫袍随马舞春罗，柳色花香满御河。欲了赓歌明日分，春风还奈此恩何。\n"}
{"title": "和盛文元答储吏部", "industry": "明代", "author": "庄昶", "content": "\n真浑天机自几分，中兴公已是元勋。子瞻谈笑皆成句，老杜忧虞亦在君。巾帼每遗非辱我，病羸真本不能军。可容百尺竿头路，二雅周南更许闻。\n"}
{"title": "山中夜起月色皎然", "industry": "宋代", "author": "黎廷瑞", "content": "\n倦寐不知夜，开门风露深。明河挂屋角，月出东山岑。双犊卧啮草，满地梧桐阴。蔌蔌堕落叶，翻翻动栖禽。浮生谅余几，两鬓黄尘侵。偶此值清赏，泠然得初心。幽隐良足尚，吾盟在云林。\n"}
{"title": "送别黎美周归羊城步留别韵二首 其一", "industry": "明代", "author": "邓云霄", "content": "\n霜落寒衣日渐加，玄亭寂寞对侯芭。倦游客有归欤叹，乘兴谁寻隐者家？别路长天飞独鸟，离歌苦调咽清笳。白云西去仙城远，肠断珠江一片霞。\n"}
{"title": "阴那灵雨", "industry": "明代", "author": "李士淳", "content": "\n五指峰前白鹤旋，空中锡卓祖居先。桥横曲涧三株树，路入曹溪一洞天。听法缘深禽解语，住山岁久俗如禅。甘霖愧负苍生望，灵雨分膏且插田。\n"}
{"title": "笑笑一篇代简答王之朝", "industry": "宋代", "author": "陈著", "content": "\n□惠家狮儿，雪白真可取。摩挲方脱怀，跳跃遍庭宇。意在饱可饕，饲养如旧主。无菜安有肉，无仓那得鼠。怒眼如饥鹰，奋爪过虓虎。撞破储粟瓶，翻倒生鱼釜。谓可共淡薄，岂期遭慢侮。今又饷修梅，惊走孩儿女。筠篮未壁封，环哄争起舞。狞于猿狖攫，慕其蝼蚁聚。刑腥手濡血，渍蜜口流乳。老齿本自疏，吞吮颇辛苦。布衣惜如锦，□染濯不去。非不知滋味，亦欲骄肠肚。奈非素富贵，□舌崇贫□。于我亦云厚，自料无报所。聊以此为袝，免得交□□。平生相忘契，笑笑一掌拊。\n"}
{"title": "庚寅岁自南徂北逐春，二月发轫，三月既望至京，西山黄叶村看桃花", "industry": "当代", "author": "魏新河", "content": "\n北去青春作伴归，东风为我序芳菲。此行辛苦诗人眼，看了桃花第五回。\n"}
{"title": "长信怨", "industry": "明代", "author": "薛蕙", "content": "\n异时陪玉辇，同载召娥眉。宠极有衰歇，恩深多怨思。秋风吹网户，春草被丹墀。不及主家伎，空歌团扇辞。\n"}
{"title": "秋夜江行客有歌唐人野旷天低树江空月近人之句因用为韵 其三", "industry": "明代", "author": "张萱", "content": "\n断鸿嘶极浦，远笛破寒烟。独夜三江客，归帆八月天。\n"}
{"title": "萧参议雪中宴客朱佥判有诗因次韵", "industry": "宋代", "author": "王炎", "content": "\n不惯长安曳履游，贪看冰柱满檐头。素花一色如梅岭，碎玉无声欠竹楼。蜡炬欲残方夜永，金钗半醉自春浮。无毡独坐君知否，也卷陈编索酒舟。\n"}
{"title": "蝉", "industry": "近代", "author": "王宸居", "content": "\n古木蝉声乱，纷纷唱夕阳。客中听不得，断续最凄凉。\n"}
{"title": "钱塘春感六首", "industry": "元代", "author": "王逢", "content": "\n日华初动衮衣明，剑佩千官隐绣楹。五色黼函开玉座，九重汤药下银罂。书题凤尾仙曹喜，恩浃螭坳学士荣。文化有余戎事略，铜驼草露不胜情。\n"}
{"title": "进艇", "industry": "明代", "author": "欧大任", "content": "\n商飙昨夕至，进艇晓来难。灌木秋声急，荒江日影寒。客犹思旧雨，书不寄长安。闻道鲈鱼上，惟应事钓竿。\n"}
{"title": "远帆阁戏题", "industry": "清代", "author": "弘历", "content": "\n氐父见远帆，如梭织未已。其景故入咏，高阁因成此。十来偶一登，十登偶一试。舟无七八多，行弗一二里。水亦岂云阔，帆亦何曾驶。黄头已劼挶，不觉其劳矣。为官驱怯往，为已禁难止。一笑悟人情，人情即至理。\n"}
{"title": "长江送别图饯朱仲雅赴山西省幕", "industry": "明代", "author": "苏伯衡", "content": "\n班马款江渚，日夕群山苍。对酒不能御，非念川途长。朔南自一统，鸿燕不同翔。别长会日短，载歌燕燕章。\n"}
{"title": "题思范轩二首", "industry": "宋代", "author": "张伯玉", "content": "\n英衮多年去竹轩，更思风节记山樊。抗言后坐遗忠美，通使河源旧策存。诗石欲留千古永，棠阴还对一楼繁。使君才望须相继，莫厌林间驻画轓。\n"}
{"title": "次韵刘润之岁暮见怀", "industry": "明代", "author": "杨慎", "content": "\n江曲横烟远树底，衡门榛草晚萋萋。美人明月劳相忆，游子浮云梦不迷。桂水舟航天堑北，松州车马雪峰西。愁来拟对公荣酒，醉里放歌严氏溪。\n"}
{"title": "金粉泪(56首)", "industry": "现代", "author": "陈独秀", "content": "\n庶人议政干刑典，民气销沉受品弹。莫道官家难说话，本来百姓做人难。\n"}
{"title": "莪默绝句集译笺甲集 其十", "industry": "当代", "author": "伯昏子", "content": "\n祖孙帝业底干卿，父子称雄一转睛。据水断桥皆往矣，谁听门下铗歌鸣。\n"}
{"title": "贺新凉 再赠柳敬亭", "industry": "清代", "author": "曹贞吉", "content": "\n咄汝青衫叟。阅浮生、繁华萧索，白衣苍狗。六代风流归扺掌，舌下涛飞山走。似易水、歌声听久。试问于今真姓字，但回头笑指芜城柳。休暂住，谭天口。当年处仲东来后。断江流、楼船铁锁，落星如斗。七十九年尘土梦，才向青门沽酒。更谁是、嘉荣旧友。天宝琵琶宫监在，诉江潭憔悴人知否。今昔恨，一搔首。\n"}
{"title": "饱食卒岁因之自警四首 其四", "industry": "明代", "author": "郭之奇", "content": "\n谋食非君子，观颐及万民。尝思分社肉，每叹治齐醇。微术经天下，有孚视一身。饔餐馀妙理，况可付昏晨。\n"}
{"title": "元范尊兄示及十梅诗风格清新意寄深远吟玩累日欲和不能昨夕自白鹿玉涧归偶得数语 枯梅", "industry": "宋代", "author": "朱熹", "content": "\n樛枝卧龙蛇，冷蕊缀冰雪。千里故人心，今年为谁折。\n"}
{"title": "送虞大令之广济", "industry": "明代", "author": "陈完", "content": "\n六月暑气盛，炎云朝夕生。居家苦蒸郁，况有千里行。畴昔在家林，子时方秀发。相去二十年，老我之华发。子行固不遥，宰邑蕲阳间。蕲民待新政，称治良独难。乃祖旧龚黄，贤孙今卓鲁。昭哉循吏传，视今犹视古。\n"}
{"title": "与林铁崖", "industry": "明代", "author": "周亮工", "content": "\n强项吾徒贱，群侯勿遽嗔。热官思已熟，冷灶耻相因。客泪霜前满，天心逮后真。刍尼朝有喜，一室已回春。\n"}
{"title": "烛影摇红 送章子仁归吴中", "industry": "明代", "author": "陈霆", "content": "\n泽国秋霜，雁行南去潇湘晚。西风归兴动江湖，一尺鲈鱼短。好是别怀难遣。溅斜阳、青衫泪点。坐间无奈，锦瑟哀弦，玉壶深盏。三径无成，天涯身世嗟蓬转。新声聊遣唱阳关，红烛摇金剪。还有登高望眼。渺平芜、山遥水远。一声长笛，数点归鸦，倚楼心懒。\n"}
{"title": "府酒五绝。自劝", "industry": "唐代", "author": "白居易", "content": "\n忆昔羁贫应举年，脱衣典酒曲江边。\n\n十千一斗犹赊饮，何况官供不著钱。\n"}
{"title": "蝶", "industry": "宋代", "author": "刘克庄", "content": "\n庄周言达理，吾以蝶为优。无想亦无梦，有身长有愁。\n"}
{"title": "又答其弟仲夔 其一", "industry": "明代", "author": "屈大均", "content": "\n扬鞭几日别京华，吴下争看白鼻騧。剑客多生荆楚地，骚辞更在大夫家。同将孝友光南海，独惜英雄老紫霞。兄弟六龙君第二，趋庭万里慰公沙。\n"}
{"title": "杂兴", "industry": "明代", "author": "安夏", "content": "\n日日双扉掩，经旬罢整冠。夕阳僧寺远，秋雨女萝寒。有竹深藏屋，无花强倚阑。新来缘病懒，不上钓鱼滩。\n"}
{"title": "春燕 其一", "industry": "清代", "author": "何震彝", "content": "\n空庭微雨湿吟魂，海燕双飞昼掩门。绮栋初营新垒样，玳梁犹识旧巢痕。愁生江北垂杨岸，梦绕辽西落叶村。日向名园览花事，故关乡思更何论。\n"}
{"title": "苔钱", "industry": "宋代", "author": "俞桂", "content": "\n庭砌方圆出化钧，何须抵死论钱神。贫家阿堵新添富，买断西湖风月春。\n"}
{"title": "限韵送姚使君守琼管二首 其二", "industry": "明代", "author": "黄衷", "content": "\n赤马嘤嘤美使君，才声好似华州闻。花封几路迎山节，卉服千家住水云。位逐晓星还旧次，势如晴准□前群。遐方不作多时别，延閤于今本右文。\n"}
{"title": "清平乐 题碧梧苍石图 珊瑚网名书题跋卷八", "industry": "宋代", "author": "叶衡", "content": "\n翠屏香断。梦绕潇湘岸。旧曲不禁愁汗漫。分付秦筝斜雁。吴笺赋恨难成。丹青恼杀苏卿。一片碧梧苍石，谁教写出秋声。\n"}
{"title": "艳词和美周兄", "industry": "明代", "author": "黎彭龄", "content": "\n白日向西驰，白波向东委。青春旅侬颜，飘萍共根蒂。前日县家来，不闻愁堪税。忙剪嫁时衣，二月新丝贵。宁负催逋人，莫负催婚婿。\n"}
{"title": "哭李公晦二首 其二", "industry": "宋代", "author": "刘克庄", "content": "\n洲边三亩宅，有竹有梅花。岂不堪名世，何如勿起家。身才著朱绶，州谩出丹砂。渺渺重湖外，悲风咽暮笳。\n"}
{"title": "和吴教授投赠二首", "industry": "宋代", "author": "刘克庄", "content": "\n衮衮登瀛更上坡，且容老子钓烟波。凤麟自合呈祥瑞，凫雁何曾击少多。时有耦耕人共语，亦无问字客相过。倒囊欲答骊珠赠，柰此家徒四壁何。\n"}
{"title": "雪中八咏次睢宗吉韵 其五 雪雁", "industry": "元代", "author": "凌云翰", "content": "\n一般整整与斜斜，疑是春归趁柳花。瑞比凤凰逄盛旦，清同蝴蝶梦南华。远遵震泽迷银渚，暗度衡阳聚玉沙。半折风蒲坡老句，并和图画落谁家。\n"}
{"title": "清江", "industry": "宋代", "author": "李龙高", "content": "\n玉雪缤纷数丈花，石湖老子极称夸。渠侬不是琴台女，那得生来傍酒家。\n"}
{"title": "送蔡侍禁赴长沙", "industry": "宋代", "author": "梅尧臣", "content": "\n寒叶下潇湘，之官逐雁行。水经菱浦晚，船过橘洲香。二女竹林外，三闾枫叶傍。平寺息戎律，物景助才章。\n"}
{"title": "句 其八", "industry": "宋代", "author": "张良臣", "content": "\n肠断江南一百五。\n"}
{"title": "孔宁极先生拜官二首 其一", "industry": "宋代", "author": "范纯仁", "content": "\n圣朝旌德向丘园，紫诏颁恩到荜门。乡老始知为善贵，竞相廉让教儿孙。\n"}
{"title": "中秋月下吟二首 其二", "industry": "当代", "author": "程坚甫", "content": "\n飞镜无根系者谁，稼轩妙语解人颐。可怜今夜阶前月，犹似牵娘索饼时。\n"}
{"title": "夜寒", "industry": "当代", "author": "石任之", "content": "\n梅花开作广陵春。梦里轻霜不受尘。呵手应知双袖冷，我今身是北归人。\n"}
{"title": "次韵留守王公喜春", "industry": "宋代", "author": "晁补之", "content": "\n午窗垆火不应残，春许花期特地宽。塞雁初惊池藻暖，谷莺犹怯井梧寒。未须园里幽寻去，且更楼前远望看。四牡行春定何日，亦闻钟鼓满城欢。\n"}
{"title": "淮南寄舍弟", "industry": "唐代", "author": "王泠然", "content": "\n昔予从不调，经岁旅淮源。念尔长相失，何时返故园。\n\n寄书迷处所，分袂隔凉温。远道俱为客，他乡共在原。\n\n归情春伴雁，愁泣夜随猿。愧见高堂上，朝朝独倚门。\n"}
{"title": "水调歌头", "industry": "近代", "author": "茅于美", "content": "\n尘雾喧嚣处，心远似荒崖。四方瞻瞩何事，閒日枉来回。我有一枝芦笛，欲倩春风聆取，歌唱不须催。百鸟翩来集，千丈彩云开。幽怨处，似浅水，过滩岩。又如寒夜蛩泣，自裹自难排。安得宝刀明剑，兼有英雄豪杰，斩此茧丝哀。馀韵春风里，百里几徘徊。\n"}
{"title": "哭陈进士宪图 其一", "industry": "清代", "author": "戴亨", "content": "\n眼底如君铁石人，谁能相赏出风尘。炊烟屡绝才偏富，瘦骨孤撑语不贫。佛火夜寒悲自咏，旅情春剧苦同申。琅玕赠我留君泪，每一吟哦一怆神。\n"}
{"title": "尖山登高，憩留仙石", "industry": "近代", "author": "胡雪抱", "content": "\n悬床高卧只宜仙，去后藤萝万绿牵。古鹿可骑芝可食，我来闲憩亦萧然。\n"}
{"title": "金峨途中", "industry": "宋代", "author": "郑清之", "content": "\n石路索纡水绕村，酒帘深处见柴门。横塘树密鸠携妇，老屋篱深犊有孙。麦莟菜花成绵绣，笋牙薤甲当鸡豚。竹舆莫作追程去，半似桃源欲细论。\n"}
{"title": "宿武夷宫", "industry": "宋代", "author": "彦修", "content": "\n学仙独访武夷君，老树垂藤弄夕曛。我欲幔亭拚一醉，不知何处奏宾云。\n"}
{"title": "答李道士", "industry": "宋代", "author": "陈杰", "content": "\n老子废吟恐妨道，道人学诗如学仟。探藏不惜藏诸密，试换黄庭内景篇。\n"}
{"title": "咏诸功臣像二十六首 其十八 故光禄大夫柱国少师兼太子太师吏部尚书赠太师马端肃公文升", "industry": "明代", "author": "王世贞", "content": "\n马公河岳钟，器宏神亦王。折冲东西垂，屹然金汤壮。秉节忤权珰，寄命一边障。晚途复登庸，台纲肃清亢。中枢借筹筴，铨府推藻镜。片言折群讧，一柱抵崩浪。八十而悬车，犹云无恃杖。缅想成弘际，令人发深怆。\n"}
{"title": "集古句凡五首 其一 景帝陵", "industry": "明代", "author": "李梦阳", "content": "\n北极朝廷终不改，崩年亦在永安宫。云车一去无消息，古木回岩楼阁风。\n"}
{"title": "谢送蜡梅二首 其一", "industry": "宋代", "author": "曾几", "content": "\n天将何物染江梅，白玉花成栗玉开。一种暗香全似旧，小罂和雪送春来。\n"}
{"title": "菩萨蛮", "industry": "宋代", "author": "祖可", "content": "\n谁能画取沙边雨。和烟澹扫蒹葭渚。别岸却斜晖。采莲人未归。\n\n鸳鸯如解语。对浴红衣去。去了更回头。教侬特地愁。\n"}
{"title": "次韵梁尉秦碑", "industry": "宋代", "author": "莫济", "content": "\n六王失国四海归，秦皇东刻南巡碑。法因史籀有增减，名与苍颉争飞驰。自言功德可歌颂，黔首个个愚无知。海神何故独拒命，风涛塞路蟠蛟螭。群臣谄佞仙药远，死生治乱分两岐。山灵不可守碑记，片段应作龟床支。陵谷虽存世代异，耳目双被诞者欺。只余纸本落人世，千古遗臭东南崖。我闻秦望最高峻，城域所见非昔时。何山距县四十里，符合传记壮且奇。众峰乃是子孙行，古木几换蛟龙枝。指东作西未足怪，父老流传从小儿。政如涂山玉帛会，漫不可考岁久之。梁君吏隐年甚少，郁郁寸角初解麋。裹粮挈榼访古迹，气味萧散如分司。忽闻片石在绝顶，小篆无乃斯翁为。手披荆棘诃虎兕，拄杖直叩山头皮。模糊岂复有字画，此物及见秦乱离。当时威势振天下，不言惨毒民嗟咨。乘舆所至为刀锯，方岳何暇安礼仪。关中屡弃百二险，历数浪指亿万期。君臣乃尔自贤圣，鲠论不复相瑕疵。陈迹安知百世后，樵夫牧子笑脱颐。兴亡俄顷三叹息，抚掌重阅太史辞。假使玉箸余笔画，文过其实世所嗤。早知金石不可恃，相君应悔燔书诗。\n"}
{"title": "自规", "industry": "宋代", "author": "陆游", "content": "\n曲肱饮水彼何人，汝独何为厌贱贫？大节勿污千载史，少时便尽百年身。图书幸可传遗业，鸡黍何妨约近邻。今日伸秋还小雨，剩鉏麦垄待新春。\n"}
{"title": "睡起", "industry": "明代", "author": "沈周", "content": "\n望七衰翁与懒便，眼昏秪好枕书眠。算前去是荒唐日，喜后来为受用年。粗粝饭香莼菜里，子孙计远橘栽边。攴藤閒绕花蹊看，蝶闹蜂争各要先。\n"}
{"title": "建炎丞相成国吕忠穆公退老堂诗 其二", "industry": "宋代", "author": "汪伯彦", "content": "\n脱冕遗轩息万缘，归来閒地作神仙。涉园靖节初成趣，得志庄周正乐全。物外情随云鹄举，尊前身傍海鸥眠。功成者去天之道，知退如公法自然。\n"}
{"title": "丰泽园演耕", "industry": "清代", "author": "弘历", "content": "\n帝耤耕将举，苑卿甸早治。多因重稼穑，讵祗习威仪。沃壤南东矣，新犁往复之。鸟鸣春欲半，蠖屈土全滋。农父荷锄立，亲藩布种随。淰云欣有渰，膏泽被无私。每以试耕日，频思观礼时。豳郊宛在目，不必咏周诗。\n"}
{"title": "和李自得题咏小园上下平韵三十首 其三 三江", "industry": "明代", "author": "邓云霄", "content": "\n昔曾为壮士，侠气近来降。学道抛金剑，忘怀倒玉缸。竹烟朝沐发，松月夜窥窗。莫道耕无偶，沙边鹤一双。\n"}
{"title": "济宁悼仆十首 其五", "industry": "明代", "author": "陈是集", "content": "\n笞骂多端了不喧，与萧颖士仆差伦。休言数载携书剑，浃日尽能报主恩。\n"}
{"title": "送王山人游三楚", "industry": "明代", "author": "朱硕熏", "content": "\n门前杨柳树，风乱曲尘丝。日暮临溪别，春帆适楚时。人烟杨子渡，山木偃王祠。处处生芳草，悠悠千里思。\n"}
{"title": "蝶恋花　去住词三首 其三", "industry": "当代", "author": "卢青山", "content": "\n徒往徒来生已误。谁惜流光？得酒休推拒。不向今朝醺此旅，明朝毕竟醺他处。道上栖栖连似缕，岂便无人，结个同行侣？与汝同行行复住，终焉掉首分途去。\n"}
{"title": "中秋日同邦相饯孟韬于兰阴山得诗四首 其一", "industry": "明代", "author": "胡应麟", "content": "\n绝顶秋光面面回，平分吴楚一登台。尊前白日双龙下，屐底青天万象开。握麈并高词客兴，含毫深忆大夫才。银蟾渐起东南色，遮莫骊歌薄暮催。\n"}
{"title": "兰阳春潮", "industry": "清代", "author": "李祺生", "content": "\n劲厌钱王弩，雄吞伍相潮。千军声走峡，万里势连镳。带雨孤帆急，飞花两岸遥。望渠东到海，百谷共趋朝。\n"}
{"title": "上官澹轩六十", "industry": "明代", "author": "罗洪先", "content": "\n尘中扰扰生为累，世外悠悠梦亦閒。但得此心真似水，不须更祝寿如山。\n"}
{"title": "草堂落成", "industry": "清代", "author": "蓝润", "content": "\n新辟茅堂桑柘村，二劳山色落柴门。莓苔满径封尘迹，萝薜缘墙补漏痕。花底营巢来燕子，林根解箨长龙孙。三间屋外饶余地，自织青蓑学种园。\n"}
{"title": "乙卯重九", "industry": "宋代", "author": "陆游", "content": "\n九日村醅熟，逢迎不用呼。樽前狂起舞，陌上醉相扶。残发新霜白，衰颜落叶枯。明年何足问，且复插茱萸。\n"}
{"title": "登毗卢阁", "industry": "明代", "author": "唐顺之", "content": "\n高阁迥临飞鸟上，丹梯千仞愁攀登。窗邀佛日金人下，地逼宸居玉殿层。一老击钟时放梵，几人面壁坐传灯。同行更说前朝事，绣𧎔银鱼有故僧。\n"}
{"title": "月洲李贾友山捧檄来淦访我梅下示教禁体物语咏梅佳句今岁梅开月洲仙去追和元韵感此良友", "industry": "宋代", "author": "邹登龙", "content": "\n庭前有奇树，幽艳发寒柯。寂寂众芳歇，绵绵生意多。孤根依岭表，高节委岩阿。清友今何在，悠悠空逝波。\n"}
{"title": "道中", "industry": "近代", "author": "吴未淳", "content": "\n日落风云净，川原淡夕曛。积沙迷路合，远水向田分。野客寻新径，饥乌啄古坟。谁家悲冻馁，恻恻不堪闻。\n"}
{"title": "偶题 其一", "industry": "元代", "author": "杨弘道", "content": "\n藏名匿迹黄尘中，日抱书案心冥濛。墙头花变两三色，又是一年看春风。\n"}
{"title": "挽郭秉心都事", "industry": "元代", "author": "徐贲", "content": "\n谪居欣与识，死别忽成悲。客馆存虚位，行囊只旧诗。乡人收骨葬，馆仆报家知。惆怅平生泪，因君更复垂。\n"}
{"title": "登六和塔", "industry": "宋代", "author": "董嗣杲", "content": "\n阑槛倚云汉，身疑出上方。乾坤一指顾，吴越两消亡。海接空江白，山分落日黄。伍胥遗恨在，秋草隔沙长。\n"}
{"title": "减字木兰花 其三", "industry": "宋代", "author": "贺铸", "content": "\n南园清夜。临水朱阑垂柳下。从坐莲花。潋滟觥船泛露华。酒阑歌罢。双□前愁东去也。回想人家。芳草平桥一径斜。\n"}
{"title": "咏胡床应教诗", "industry": "南北朝", "author": "庾肩吾", "content": "\n传名乃外域，入用信中京。足欹形已正，文斜体自平。临堂对远客，命旅誓初征。何如淄馆下，淹留奉盛明。\n"}
{"title": "为李司训题松竹图", "industry": "明代", "author": "陈枨", "content": "\n双松有古意，傲兀岁华永。根摩崖石坚，翠拂云泉冷。长风振涛音，华月度蛟影。洋上咏归馀，閒情契弘景。\n"}
{"title": "炭渚公馆夜坐", "industry": "明代", "author": "罗洪先", "content": "\n长松倚孤月，虚馆何沈沈。共此三秋色，怀彼万里音。参商耿天汉，鸿雁悲风林。君子畏时运，小人歌苦辛。晨兴各有适，履霜余怆心。\n"}
{"title": "送奚仲瑛进士服阕朝京", "industry": "元代", "author": "丁鹤年", "content": "\n奚郎健笔凌高秋，排云直上蟾宫游。一枝丹桂许先折，归来两袖天香浮。早年抡材服官政，百里秋毫归藻镜。躬承天语佐夏官，幕下清谈烽燧静。家书忽报丁内艰，读礼还依孔子山。教育英才乐人乐，一旦徵书到岩壑。鲲鹏从此徙南溟，凤凰仍旧巢阿阁。\n"}
{"title": "句", "industry": "宋代", "author": "吴沆", "content": "\n叶稀林脱颖，沙现水分镳。\n"}
{"title": "送野直同王孙之任春州", "industry": "明代", "author": "何巩道", "content": "\n才子新篇艳似花，曳裾原不羡王家。为贫忽有春州兴，怀古宁无夏屋嗟。疏雨旅魂淹白酒，晚山吟思对乌鸦。愿君与我同深隐，何日回舟到海涯。\n"}
{"title": "望海潮·苍山烟澹", "industry": "宋代", "author": "张元干", "content": "\n苍山烟澹，寒溪风定，玉簪罗带绸缪。轻霭暮飞，青冥远净，珠星璧月光浮。城际踊层楼。正翠帘高卷，绿琐低钩。影落尊罍，气和歌管共清游。史君冠世风流。拥香鬟凭槛，雾鬓凝眸。银烛暖宵，花光照席，谯门莫报更筹。逸兴醉无休。赋探梅芳信，翻曲新讴。想见疏枝冷蕊，春意到沙洲。\n"}
{"title": "溪隐卷为秀水陈嘉言题", "industry": "明代", "author": "张宁", "content": "\n茆屋寄沧洲，溪深事事幽。门无题凤客，岸有钓鱼舟。放浪非狂士，浮沉混俗流。犹疑人物色，不复被羊裘。\n"}
{"title": "暇日步西园感物辄为诗得七篇·秋圃", "industry": "宋代", "author": "张耒", "content": "\n秋圃寂无有，萧条残菊枝。老蛩依日叫，暗蝶傍人飞。锁涩门开少，莎长人到稀。旧游浑记得，到处即如归。\n"}
{"title": "偈颂三十首 其十三", "industry": "宋代", "author": "释慧晖", "content": "\n风波灭尽而悔当时之事，碧海澄明而恨十分之恩。潭水月落而带清光之影，壶天云尽而存青霄之晴。\n"}
{"title": "长亭怨 天津", "industry": "清代", "author": "周祖同", "content": "\n已春过、大沽烟水。杨柳青青，落花风里。隐隐潮来，小帆如叶、树如荠。酒帘三五，嗟逆旅、无情思。结客少年场，漫击筑，浩歌燕市。遥指。慨津门旧日，一片连营烽燧。京城未远。又愁见、浮云征骑。道至今、玉垒防秋，厌重说、鏖兵时事。只海色千重，都向层楼飘起。\n"}
{"title": "怀归 其四", "industry": "明代", "author": "申佳允", "content": "\n一线清漳水，瀰瀰泛远陂。江湖原汗漫，菰藻任葳蕤。霜老伊人在，春深季女饥。采芝南涧下，从此慰期颐。\n"}
{"title": "腊月廿三日饮德卿宅用涯翁斋居联句韵", "industry": "明代", "author": "顾清", "content": "\n良游集南园，秉烛向深夜。盟寻旧雨余，坐想重茵藉。墙阴有残雪，邻酒友索价。西瞻太行峰，皓白欺二华。兹惟藏春坞，岂伊凌风榭。洪炉赫彤霞，余香袅檀麝。窗明疑若空，檐短不留罅。吟苦愁后成，棋劲斗先下。翻思前夕里，高宴久已罢。远钟送深更，疲仆催早驾。顾兹蚓窍鸣，试我蝇头写。得隽豪屡挥，沉思首频亚。忽看山月高，顾影独惊诧。情兼宾主忘，气已芝兰化。诸公信自贤，此夕颇堪讶。招要入拘牵，窘迫自闲暇。词非石鼎工，酒罄金罍泻。明朝逐余欢，此榻宁许借。\n"}
{"title": "创业史", "industry": "近代", "author": "聂绀弩", "content": "\n土地已经换主人，不是奴隶是人民。全凭斩棘披荆手，共创千家万户春。前辈犹疑观后效，富农若在有穷根。想来近日梁生宝，早结平生美满姻。\n"}
{"title": "五马图", "industry": "元代", "author": "王冕", "content": "\n太仆济济唐衣冠，五马不著黄金鞍。饮流系树各有廷，未许便作驽骀看。鬃鬣萧萧绿云节，喷沫长鸣山岳动。世无伯乐肉眼痴，那识渥洼千里种。官家去年搜骏良，有马尽拘归监坊。遂令天下气凋丧，驴骡□□争腾骧。只今康衢无马迹，得见画图差可识。画图画图奈尔何，抚几为之三叹息。\n"}
{"title": "观舞信笔书", "industry": "当代", "author": "卢青山", "content": "\n裳仰俯，人三五，一晌春光生惘怅。吉他妙手声骀荡，更著春云眉样。留纤步，君莫舞，舞向谁家欣赏？人生长在针尖上，跳到头昏脑胀。\n"}
{"title": "送霍年兄之署教靖江", "industry": "明代", "author": "唐伯元", "content": "\n送君此去忆当年，伦霍风流一代传。家是杜陵天尺五，人从门下鲁三千。夜色乍惊南海月，歌声欲和武城弦。明到苏湖怀古处，始知吾道寄青毡。\n"}
{"title": "废宅花", "industry": "唐代", "author": "朱庆馀", "content": "\n数树荒庭上，芬芳映绿苔。自缘逢暖发，不是为人开。\n\n色艳莺犹在，香消蝶已回。相从无胜事，谁向此倾杯。\n"}
{"title": "与陈宫詹参戎泛沥湖", "industry": "明代", "author": "徐棻", "content": "\n有约看山不自今，后来仍可逐幽寻。搴芳澹荡沥湖水，选胜周遭祇树林。酒泛星辰花气合，令兼鱼鸟阵云深。泠泠钟鼓空岩动，未信人间识此音。\n"}
{"title": "惜秋华 木芙蓉", "industry": "明代", "author": "屈大均", "content": "\n莫拒秋霜，任重台独瓣，红衣都染。乍得露华，新幢更添娇艳。凌晨已作酡颜，醉滴滴、天浆未厌。堪念。念芙蓉制裳，湘累得占。朵朵暮还敛。待明朝酲解，把薄胭脂点。恨水浅。照不彻、镜云微掩。何人见尔关情。折数朵、寄来相赚。那敢。怕鸳鸯、露栖蒹菼。\n"}
{"title": "送章明章善解官奉亲还吴中二首", "industry": "宋代", "author": "王洋", "content": "\n了知天意贵生全，南岳夫人奉化权。当日论功门户重，至今传泽子孙贤。聊书鬲上三年课，最爱杯中一百篇。君宠母恩如已报，暮云春树约他年。\n"}
{"title": "杂咏二首 其一", "industry": "清代", "author": "沈元沧", "content": "\n秘殿从容召对频，庙堂气象若为新？难逢沙汰江河手，合有招延羽翼人。种漆樊侯知备预，忧葵鲁妇枉悲辛。今朝听说朝阳凤，一纸封章新进臣。\n"}
{"title": "寿郑母何太夫人", "industry": "明代", "author": "屈大均", "content": "\n舞爱莱衣袖最长，翩翩犹带紫宸香。白华一一生珠树，红翠纷纷绕玉堂。海上山盘天姥髻，井中泉涌鲍姑浆。不须鲂鲤分宾客，已有声华似郑庄。\n"}
{"title": "和梅公仪新繁县顯曜院", "industry": "宋代", "author": "王益", "content": "\n梵宇萧条白日长，苦空谭尘接藤床。云章酷爱休诗丽，莲柄慵思远社香。石发雨梳鸡苑寂，风梭春织鹫山凉。劫灰心火销平尽，又听钟声下讲堂。\n"}
{"title": "梅花为风雨所残三绝 其二", "industry": "宋代", "author": "周紫芝", "content": "\n山西铁面故将军，新种梅花十里春。此地数枝留不得，东风可是恶欺人。\n"}
{"title": "巴江", "industry": "唐代", "author": "王周", "content": "\n巴江江水色，一带浓蓝碧。仙女瑟瑟衣，风梭晚来织。\n"}
{"title": "尘", "industry": "明代", "author": "李贤（原德）", "content": "\n非烟非雾掩晴晖，九陌行人势莫违。梁上曾因歌韵起，驿前长逐使旌飞。几番雨打方归地，一阵风吹又上衣。自是甘心云外客，纤毫不许到林扉。\n"}
{"title": "除夕咏感揽和王使君八首 其五", "industry": "明代", "author": "屈大均", "content": "\n口实槟门似，含辞总若兰。逢君陈腊果，喜得上春盘。小辣能忠告，微甘亦合欢。雕花多女蛰，珍惜掌中看。\n"}
{"title": "历阳苦雨", "industry": "唐代", "author": "顾况", "content": "\n襄城秋雨晦，楚客不归心。亥市风烟接，隋宫草路深。离忧翻独笑，用事感浮阴。夜夜空阶响，唯馀蚯蚓吟。\n"}
{"title": "次苏守朱新仲舍人留会稽之行韵", "industry": "宋代", "author": "曾几", "content": "\n公知此老发船时，不作河梁送别诗。但说江湖留我住，为言岩壑与人期。凝香燕寝定自好，怀绶稽山无不宜。早晚欢迎剡溪上，去公亦复意迟迟。\n"}
{"title": "禅人并化主写真求赞", "industry": "宋代", "author": "释正觉", "content": "\n只是个人，到处分身。万水中间月，百华头上春。不外一法，不受诸尘。生处熟也疏处亲，默时说也静时神。钵盂著饭饱还喜，拄杖入拳饥放嗔。\n"}
{"title": "送刘仲鼎浏阳教四首", "industry": "宋代", "author": "方回", "content": "\n□□湘江洁，名应岳麓齐。扁舟先浙左，匹马次江西。眼可□今大，诗须到处题。世人无陆学，一笑过金溪。\n"}
{"title": "水调歌头 其二 夜梦乘宇宙飞船，醒补长", "industry": "当代", "author": "黄绮", "content": "\n蹬开地球去，一笑入云层。笑尔地心引力，于我已无能。打破千年神话，不信银河通海，正欲摘繁星。惜彼浮槎客，未可与同乘。九霞散，天门启，笑相迎。带来大好消息，说与众仙听。下有东方文化，突出自家特色，直使战魔惊。他日互来往，人世胜蓬瀛。\n"}
{"title": "句 其五", "industry": "宋代", "author": "元绛", "content": "\n联名适似三株树，传玩惊看五朵云。\n"}
{"title": "吴行纪事 其五", "industry": "明代", "author": "王彦泓", "content": "\n尊前一笑两相同，烛映羞颜旖旎红。更有销魂人不见，断云零雨数声中。\n"}
{"title": "魏博语", "industry": "唐代", "author": "佚名", "content": "\n长安天子，魏府牙军。\n"}
{"title": "重游盘山寺", "industry": "清代", "author": "魏源", "content": "\n青壁障我前，丹崖枕我席。瀑雪响我左，松云滃我腋。溪声以为楼，溪光以为宅。山重水复中，放出一泓碧。僧送出山泉，泉迓入山客。同音有殊听，高下善相即。心间水益空，谷静音如积。去年听盘泉，泉声尚凄激。今年听盘泉，盘泉更清寂。\n"}
{"title": "送前始兴谢令二首 其一", "industry": "宋代", "author": "赵蕃", "content": "\n维舟畴昔见南昌，杯酒还能共宝坊。我自解君庾岭意，清朝使者得梁扬。\n"}
{"title": "陪庚白师台春郊闲步四绝 其一", "industry": "近代", "author": "叶云峰", "content": "\n枝头好鸟又啼春，红杏含情迎客人。拂拂东风随杖履，悠悠移步踏芳尘。\n"}
{"title": "杨徵君廉夫", "industry": "清代", "author": "严遂成", "content": "\n梅花三三弄雪飞，铁笛一声天下白。侍船屋上歌角巾，侍儿歌按红牙拍。胡然天书降紫泾，景濂饶舌尔大愚。今我寡也将就木，嫁衣复理徒区区。强我毋宁蹈海死，皇帝乃欲臣老子。卒成其志放还山，山人衣白车班班。姑息须臾九华伯，迟我玄圃蓬台间。君不见胡蓝之党秋官狱，观画题诗身莫赎。又不见输作工所投龙江，表笺一误文上梁。几人足疾疯徉狂，掷笔自撰归全堂。\n"}
{"title": "送张修撰养正擢佥都御史北巡", "industry": "明代", "author": "李东阳", "content": "\n君不见居庸山高石磊磊，西来太行走东海。谁遣重城叠嶂居其间，万古神功荷真宰。南则龙楼凤阙高巑岏，北则诸州列镇相钩环。胡沙旧路通龙门，马营独石俱藩垣。圣朝疆域过前古，俯视朔漠之地皆中原。坐开明堂抚寰中，帝遣良臣镇兹土。满朝冠盖瞻风云，出塞旌旗拥貔虎。张君能文复能武，胸中武库森戈矛，笔下词锋走风雨。平生耻学儒生酸，气作虹霓向空吐。朝游玉堂暮乌府，平步青云若廷庑。手持娲皇五色之琼瑶，仰睇高天为天补。豸冠白简凌秋霜，都城满路生辉光。共道台臣出中秘，不比御史尚书郎。衣冠此事亦希有，先朝以来重纪纲。北门锁钥付公等，城堑万仞同金汤。东北诸部尚未降，狼烟羽檄遥相望。地接云中入河外，猛士夜起提干将。当令关城三百六十里亭障，虽有道路无豺狼。吁嗟乎，居庸真险不可当，雄才逸气直与山颉颃。诸候有道四夷服，圣德浩荡被八荒。麒麟高阁摩空苍，岩廊屹立中昂藏。金书铁券何煇煌，君乎早归来，毋为滞此天一方。\n"}
{"title": "南辕杂诗一百八章 其五十八", "industry": "清代", "author": "姚燮", "content": "\n朔风送征马，飘瞥来郓州。揽衣惬朝爽，纵目城南楼。白云在梁父，零乱不可收。海烟动云隙，岳上青浮浮。汴京屼西控，谁云风马牛？天门划徐泗，指顾通南邮。梁唐割其险，乃弱东诸侯。悲歌吊台辅，利病今谁筹？\n"}
{"title": "雨中花 雨窗咏梅和南耕作", "industry": "清代", "author": "陈维崧", "content": "\n连日春工寒勒住，绣不满、枝头娇嫭。一点胭脂，半廊香雪，开在无人处。漫倚画檐垂玉箸，我含泪、细为花诉。四海青衫，六宫红粉，几阵风和雨。\n"}
{"title": "结客行", "industry": "明代", "author": "刘绩", "content": "\n结客千金尽，酬恩一剑存。羞为狗盗伍，不傍孟尝门。\n"}
{"title": "旧京视散原老人旋因事促返长春感赋", "industry": "清代", "author": "陈曾寿", "content": "\n身世悲凉不可论，寥寥天壤晚相温。岂惟空谷足音喜，聊欲人间孤谊存。故国春光欺倦眼，五陵残照黯惊魂。高斋小语风吹断，愁绝归来记梦痕。\n"}
{"title": "游峨杂咏 其二", "industry": "宋代", "author": "白约", "content": "\n树倒因成路，林开忽见村。鸟音传木杪，梵语出云根。雪色连春夏，风声接晓昏。徘徊幽兴极，回首谢烦喧。\n"}
{"title": "春贴子词·皇帝阁六首", "industry": "宋代", "author": "司马光", "content": "\n盛德方迎木，柔风渐布和。省耕将效驾，击坏已闻歌。\n"}
{"title": "次韵陈敬所高吟之辱二首 其一", "industry": "元代", "author": "唐桂芳", "content": "\n墙角疏筠障碧空，翛翛时动故人风。几行汉隶用心苦，数解唐诗厌俗同。夜雨对床忘契阔，西窗剪烛话穷通。何如觅酒襄阳市，拍手群儿笑醉翁。\n"}
{"title": "岳阳楼别窦司直", "industry": "唐代", "author": "韩愈", "content": "\n洞庭九州间，厥大谁与让。南汇群崖水，北注何奔放。\n\n潴为七百里，吞纳各殊状。自古澄不清，环混无归向。\n\n炎风日搜搅，幽怪多冗长。轩然大波起，宇宙隘而妨。\n\n巍峨拔嵩华，腾踔较健壮。声音一何宏，轰輵车万两。\n\n犹疑帝轩辕，张乐就空旷。蛟螭露笋簴，缟练吹组帐。\n\n鬼神非人世，节奏颇跌踼.阳施见夸丽，阴闭感凄怆。\n\n朝过宜春口，极北缺堤障。夜缆巴陵洲，丛芮才可傍。\n\n星河尽涵泳，俯仰迷下上。馀澜怒不已，喧聒鸣瓮盎。\n\n明登岳阳楼，辉焕朝日亮。飞廉戢其威，清晏息纤纩。\n\n泓澄湛凝绿，物影巧相况。江豚时出戏，惊波忽荡漾。\n\n时当冬之孟，隙窍缩寒涨。前临指近岸，侧坐眇难望。\n\n涤濯神魂醒，幽怀舒以畅。主人孩童旧，握手乍忻怅。\n\n怜我窜逐归，相见得无恙。开筵交履舄，烂漫倒家酿。\n\n杯行无留停，高柱送清唱。中盘进橙栗，投掷倾脯酱。\n\n欢穷悲心生，婉娈不能忘。念昔始读书，志欲干霸王。\n\n屠龙破千金，为艺亦云亢。爱才不择行，触事得谗谤。\n\n前年出官由，此祸最无妄。公卿采虚名，擢拜识天仗。\n\n奸猜畏弹射，斥逐恣欺诳。新恩移府庭，逼侧厕诸将。\n\n于嗟苦驽缓，但惧失宜当。追思南渡时，鱼腹甘所葬。\n\n严程迫风帆，劈箭入高浪。颠沈在须臾，忠鲠谁复谅。\n\n生还真可喜，克己自惩创。庶从今日后，粗识得与丧。\n\n事多改前好，趣有获新尚。誓耕十亩田，不取万乘相。\n\n细君知蚕织，稚子已能饷。行当挂其冠，生死君一访。\n"}
{"title": "和叔毅田园五首 其五", "industry": "宋代", "author": "孙觌", "content": "\n伤心离离黍，触目青青穸。空畦理荒秽，流润滋霖霢。努力会有年，喜见乞浆客。\n"}
{"title": "南园花竹", "industry": "宋代", "author": "邵雍", "content": "\n花行竹迳紧想挨，每日须行四五回。因把花行侵竹种，且园竹迳对花开。花香远远随衣袂，竹影重重上酒杯。谁道山翁少温润，这般红翠却长偎。\n"}
{"title": "题僧墨菊卷", "industry": "元代", "author": "欧阳玄", "content": "\n苾刍元是黑衣郎，当代深仁始赐黄。今日黄花翻泼墨，本来面目见馨香。\n"}
{"title": "春雪柬左溪子", "industry": "明代", "author": "谢榛", "content": "\n王孙每招重词赋，坐对山川秋欲暮。鸦背斜阳醉后天，马头凉雨归时路。我去三关一寄情，今春又客太原城。积雪满庭人不到，卧看说苑忆更生。\n"}
{"title": "字字双 定安曾填此调入《杂诗》中，殊为失当。戏效两首 其一", "industry": "清代", "author": "高旭", "content": "\n绵蛮百啭柔复柔。画桥西畔幽复幽。鹃啼红落愁复愁。含情脉脉羞复羞。\n"}
{"title": "燕京述哀 其四", "industry": "明代", "author": "屈大均", "content": "\n求言空下诏，谁解圣明忧。隔岁降章去，当关内使留。恩威俱致乱，臣庶不同仇。草野惭无补，终身涕泗流。\n"}
{"title": "燕山亭 书感分寄榆生羊石瞿禅杭州，时廿四年十一月", "industry": "近代", "author": "詹安泰", "content": "\n空外哀笳，吹落冻禽，暝色旋笼高树。待指斗牛，与说开天，一觉前宵风雨。惨碧楼台，问经碎、秋魂知否。迟暮。长梦涩关榆，教儿闲谱。须信掩泪孤吟，误几度凭阑，片帆南浦。腰肢瘦了，翠斝携归，知它舞杨谁妒。万一回头，看海水、横飞天宇。休诉，离雁共、夕阳凄苦。\n"}
{"title": "秋晚杂兴十二首 其三", "industry": "宋代", "author": "方一夔", "content": "\n天涯谁道远，岭海接并幽。马带交河种，人穿真腊裘。梅花南国梦，苜蓿故宫秋。安得方仙道，飘飘访十洲。\n"}
{"title": "初雪有怀", "industry": "明代", "author": "边贡", "content": "\n江南子月稀逢雪，子月今年雪可书。近借晓光分客牖，远通春信到山居。含沙细草纤纤出，破腊疏梅宛宛舒。却忆海滨垂白叟，几时乘兴访吾庐。\n"}
{"title": "峡州", "industry": "宋代", "author": "汪德输", "content": "\n醉翁昔日经行处，遐想英风万古愁。芳草斜阳浑似旧，茫茫江水自空流。\n"}
{"title": "挽蔡晋如", "industry": "宋代", "author": "晃冲之", "content": "\n南部清笳咽，东门素旐飞。如何一老没，不及二疏归。宇宙那复见，死生从此远。吾年未四十，已叹故人稀。\n"}
{"title": "物化", "industry": "金朝", "author": "史肃", "content": "\n物化能忘我，天游不用心。膻香群蚁聚，树静一蝉吟。败井劳深汲，荒庭阙近寻。枕书聊假息，夕日半墙阴。\n"}
{"title": "作此待肖来看", "industry": "当代", "author": "卢青山", "content": "\n谁肯棘荆来日暮，苔门偶打响清砧。一杯水有江湖势，万里秋无酒盏深。已为车鱼休扣铗，岂因祀祭始斋心。山中漫说生涯苦，木客冲窗送筑琴。\n"}
{"title": "九日亦好园小集", "industry": "宋代", "author": "喻良能", "content": "\n疏雨萧萧岩桂香，西风驱冷作重阳。池塘秋草还争绿，篱落寒花未肯黄。又是一年新度节，何妨九客共飞觞。园亭低小殽蔬陋，不比龙山吟帽狂。\n"}
{"title": "山居杂诗八首 其八", "industry": "明代", "author": "罗万杰", "content": "\n半钩斜月挂岩屏，香篆初残梦已醒。横按一枝无孔笛，峰前吹与石人听。\n"}
{"title": "避贼严阳山次蜀僧清雅韵 其二", "industry": "宋代", "author": "韩驹", "content": "\n乱离多探报，荒僻少知闻。白发如荒草，秋来不可耘。\n"}
{"title": "卧游上游庄", "industry": "明代", "author": "陈献章", "content": "\n上游何处是，试唱上游歌。入涧花迷路，出门云满蓑。景胜开图画，春香醉绮罗。静对南冈顶，月明秋更多。\n"}
{"title": "庚申春重游适园二首 其一", "industry": "近代", "author": "叶云峰", "content": "\n劫后重来境已非，迷离风物思依稀。花光台影易前貌，新燕传情穿柳飞。\n"}
{"title": "送钱蒙仲赴举 其三", "industry": "宋代", "author": "刘季孙", "content": "\n俊气将探虎穴，清才早践龙门。故比隔江白鹭，万人回首王孙。\n"}
{"title": "寄陕州姚中丞（时分司东都）", "industry": "唐代", "author": "刘禹锡", "content": "\n八月天气肃，二陵风雨收。旌旗阙下来，云日关东秋。\n\n禹迹想前事，汉台馀故丘。徘徊襟带地，左右帝王州。\n\n留滞悲昔老，恩光荣彻侯。相思望棠树，一寄商声讴。\n"}
{"title": "对雪和四兄", "industry": "明代", "author": "区大相", "content": "\n早雨晚仍雪，风花湿更乾。糁枝成玉树，铺径作瑶坛。赋里窥春易，尊前和曲难。莫将柳絮句，轻拟撒盐看。\n"}
{"title": "香山寺", "industry": "清代", "author": "尹耕云", "content": "\n我闻香山老居士，欲来此地为间人。伊川中流阙对峙，三秋云物清且新。先生不归履道宅，潭月岩风数晨夕。婆娑九老会何所，漠漠厨烟冷香积。残碑断碣俱无有，画图独认西崖叟。西崖已不识香山，我更来当百年后。关中群盗方传箭，青袍白马纷然遍。一尊且自放高歌，十道谁知正酣战。人生会合岂有常，今日露华明日霜。眼前若得放舟去，此水东流经故乡。\n"}
{"title": "九江夜雨示薛广文", "industry": "明代", "author": "王慎中", "content": "\n稍稍空堂暮，羁心自不聊。疏灯生寂寞，寒雨对萧条。木落岁将晏，鸿鸣江正遥。清扬居室远，谁与永今宵。\n"}
{"title": "爱日堂", "industry": "明代", "author": "方孝孺", "content": "\n白日丽青天，朝出扶桑莫虞渊。堂上有亲雪满巅，坐看白日心茫然。长绳不可繫，急景如流川。羲和羲和停尔鞭，高堂一日如千年。\n"}
{"title": "钟陵见杨秀才（一题作见进士杨寻）", "industry": "唐代", "author": "罗隐", "content": "\n孺亭滕阁少踟蹰，三度南游一事无。只觉流年如鸟逝，\n\n不知何处有龙屠。云归洪井枝柯敛，水下漳江气色粗。\n\n赖得与君同此醉，醒来愁被鬼揶揄。\n"}
{"title": "上元夜和江方伯", "industry": "明代", "author": "王邦畿", "content": "\n春宵爱晴暖，灯火灿然明。南国行春地，东风游子情。高门珠翠贵，小袖舞衫轻。铁骑驰横道，书生胆欲惊。\n"}
{"title": "金鳌阁", "industry": "明代", "author": "陈献章", "content": "\n横浦秋成百尺桥，金鳌阁上见山遥。凭高无限归来思，何处飞云不可招。\n"}
{"title": "暮春顺则宅宴集和罗国芳韵", "industry": "元代", "author": "郭钰", "content": "\n千尺苍松锁翠岩，两竿初日射晴岚。山人结屋深相对，词客过门得共谈。酒送馀春杯满百，月明归路影成三。暂时相赏摅怀抱，莫诉边城野战酣。\n"}
{"title": "首尾吟二十首 其三", "industry": "明代", "author": "陶安", "content": "\n达观万象付评量，今古人间一素王。曾孟有书明道学，汉唐无统烂词章。澄渊静绝风涛险，灵府虚含日月光。参透考亭宗旨后，达观万象付评量。\n"}
{"title": "举第四子阿豫 其三", "industry": "明代", "author": "屈大均", "content": "\n银作麒麟小，胸前挂莫多。契名从大士，求福向须陀。饭杂香蕉喂，衣兼绣褓拖。女兄争襁负，不遣日摩娑。\n"}
{"title": "句", "industry": "宋代", "author": "俞希孟", "content": "\n若把东闽比西洛，可将陈紫敌姚黄。\n"}
{"title": "壬申元日作 其三", "industry": "明代", "author": "屈大均", "content": "\n细雨霏微作湿年，定知禾黍满中田。长居陇亩忧无日，暂学农桑幸有天。玉盏香浮椒目小，冰盘辛出芥心鲜。开春半日能沉醉，一岁欢娱解胜前。\n"}
{"title": "长河泛舟", "industry": "清代", "author": "弘历", "content": "\n晓凉拂水气，日影漏空云。两岸稼如勃，都吾意所欣。波添平浦脉，翠叠远山纹。万寿招提近，钟声烟际闻。\n"}
{"title": "赠褚参军梅君", "industry": "清代", "author": "瞿师周", "content": "\n江上烽烟烛帝州，内臣欢乐外臣忧。简文东府千烧尽，皋露西台一哭休。击楫未能延国祚，投鞭真可断江流。遥怜倚马秋风客，咄咄书空志未酬。\n"}
{"title": "羲皇谣", "industry": "明代", "author": "邵宝", "content": "\n无怀民，葛天民，梦邪真？天下无邦我有身。有身可醉亦可贫，我将用此全吾神。归来赋成《江有津》，茫茫海内皆风尘。菊花吾秋柳吾春，先生非邪谁谓羲皇人。\n"}
{"title": "花影", "industry": "清代", "author": "孙原湘", "content": "\n水中花影太夸犹，香不能沾影自留。咫尺直须论万里，终朝何止似三秋。月临窗纸将穿眼，风透帘栊未上钩。此是最消魂境界，蓬山何处海西头。\n"}
{"title": "素梅 四九", "industry": "元代", "author": "王冕", "content": "\n月明海底夜无烟，恰似西湖雪后天。清气逼人禁不得，玉箫吹上大楼船。\n"}
{"title": "用诸公本韵各和一篇共三首 其二", "industry": "宋代", "author": "苏颂", "content": "\n二纪书林得并迁，升沈俱喜在樽前。非才幸复登群正，大笔犹稽直五砖。欣听友声同伐木，坦忘情类似虚船。白头光景尤须惜，乐事相逢且豁然。\n"}
{"title": "许昌公宇书怀呈欧阳永叔韩子华王介甫", "industry": "宋代", "author": "谢伯初", "content": "\n十年趋竞浪求营，因得间曹减宦情。乱种黄花看野景，旋移高竹听秋声。驱驰贱事犹干禄，约勒清狂为近名。早晚持竿钓鲈鳜，双溪烟雨一舟横。\n"}
{"title": "恭禧皇太后挽歌词三首", "industry": "唐代", "author": "薛能", "content": "\n八月曾殊选，三星固异仪。袝陵经灞浐，归赗杂华夷。\n\n旌去题新谥，宫存锁素帏。重泉应不恨，生见太平时。\n\n月落娥兼隐，宫空后岂还。衔哀穷地界，亲莅泣天颜。\n\n旧住留丹药，新陵在碧山。国人伤莫及，应只咏关关。\n\n配圣三朝隔，灵仪万姓哀。多年好黄老，旧日荐贤才。\n\n道著标彤管，宫闲闭绿苔。平生六衣在，曾著祀高禖.\n"}
{"title": "齐天乐（游胡园书感）", "industry": "宋代", "author": "翁元龙", "content": "\n曲廊连苑吹笙道，重来暗尘都满。种石生云，移花带月，犹欠藏春庭院。年华过眼。便梅谢兰销，舞沈歌断。露井寒蛩，为谁清夜诉幽怨。\n\n人生乐事最少，有时得意处，光阴偏短。树色凝红，山眉弄碧，不与朱颜相恋。临风念远。欢蝶梦难追，鹭盟重换。一片斜阳，送人归骑晚。\n"}
{"title": "再游灵谷寺时邓定宇少宰孟莲渚通参杨止庵符卿同游 其一", "industry": "明代", "author": "邹元标", "content": "\n题诗曾记昔年游，一别俄看已十秋。松桧参天人境静，会心无语万缘休。\n"}
{"title": "中望吴山下一汀是为杭州", "industry": "宋代", "author": "方回", "content": "\n秦皇系缆北山头，一抹江边海变洲。百万生人无葬处，蜗争蚁战不如休。\n"}
{"title": "王正卿何道夫和嘉字韵诗至数十道夫赠予数篇", "industry": "宋代", "author": "李流谦", "content": "\n越王飞观插天涯，小异何人识孟嘉。别后文章尤造理，向来学术自成家。诸生荐士皆时论，此道逢辰固国华。行脱覉衔谢拘迫，云窗归理万签牙。\n"}
{"title": "天竺寺", "industry": "清代", "author": "马士琪", "content": "\n三竺深始佳，妙香静空谷。无量人天供，至此心神肃。在昔闻兵火，兹山未沈陆。若非龙象力，何以感群族。出门望层峦，回向古道场。云日递隐见，岩壑易阴阳。别院通危桥，涧曲声琅琅。万木拥寒阁，千镫照回廊。澄怀此晏坐，摄受言可忘。\n"}
{"title": "怀旧居", "industry": "唐代", "author": "许浑", "content": "\n兵书一箧老无功，故国郊扉在梦中。藤蔓覆梨张谷暗。\n\n草花侵菊庾园空。朱门迹忝登龙客，白屋心期失马翁。\n\n楚水吴山何处是，北窗残月照屏风。\n"}
{"title": "不寐作", "industry": "清代", "author": "余坤", "content": "\n北风荡哀壑，中夜心茫然。忧来腔血债，肠腹生狂澜。此身可以废，畴复念饥寒。流澌不再凝，裂帛无重完。积气颓昊苍，降此长恨端。虽有壮士心，泪下安可弹。\n"}
{"title": "颂证道歌·证道歌", "industry": "宋代", "author": "释印肃", "content": "\n行亦禅，坐亦禅，面壁淹淹过九年。失钱遭罪神光骇，分皮分髓过西天。\n"}
{"title": "闻韶州李相公移拜郴州因寄", "industry": "唐代", "author": "许浑", "content": "\n诏移丞相木兰舟，桂水潺湲岭北流。青汉梦归双阙曙，\n\n白云吟过五湖秋。恩回玉扆人先喜，道在金縢世不忧。\n\n闻说公卿尽南望，甘棠花暖凤池头。\n"}
{"title": "泸水清", "industry": "宋代", "author": "程公许", "content": "\n泸水清，泸水之清如镜平。蜀江西来流沄沄，内江胥命如逡巡。两江合处耸百雉，表里益梓巴夔分，如户有限齿有唇。云南与夜郎，甫隔东西邻。山川之险守在人，武侯气焰千古犹长存。有来范侯人中英，蜀国忠文之子孙，清姿劲气排秋旻。立朝物望高缙绅，睥睨众醉某独醒。乌台纵好羞呈身，十年江海心朝廷。泸水清，我歌慷慨君试听。蜀东诸镇泸最重，范侯之来更觉一百如金城。东军之骄昔所患，南诏之黠那易驯。我侯方寸澄止水，镇以寡欲抚以诚。重门严柝夕烽冷，紫逻杂耕膏寸匀。七年逗遛不得去，边民爱侯有如父母亲。今年北边羽书急，两川夫调纷苛征。吏敲门，农辍耕，期限迫星火，顷刻那得停。黄金弃卖如土贱，楮幣翔踊余贯缗。立谈之顷富作贫，县官忍复规其赢。五十六州汹汹如浪沸，独有三泸之江清复清。有客东州来，为我委曲陈。范侯畴昔澹无累，贯朽之积本为民。二分官与输一分，一分犹恐民颦呻。军储糴本仍借给，少待秋熟宽作程，风和日晏江上村。老醉稚拥争扶迎，吏呼何曾怒目瞠。只有提壶布谷日日晓晴，乐哉三沪之国有如华胥与大庭。九重天远呼不闻，侯忍弃我旭乡枌。强敌游魂尚三秦，边头何时能撤屯。帑无羡帛粟空囷，将骄卒惰难使令。义徒星散自啸聚，往往千百相为群，秋霖淫溢稼不登，仲冬虺雷鼓轰，我心隐思鼻酸辛。人情玩愒浑不悟，有才空使棲岩扃。我闻泸民爱侯心不释，祝侯寿考备如忠文。侯虽洁身玩泉石，独忍一息忘吾君。何时玺书自天下，诏侯起家朝紫清。夫持国论开太平，整顿宇宙驱妖氛。却学忠文挂冠神武门，笋舆野服归游峨与岷。杜陵昔览舂陵行，知元使君实国祯。悠悠千载缺嗣音，击节为侯歌斯文。泸水清，泸水清，采诗之官今何人，歌成肝胆空轮囷。\n"}
{"title": "后湖纪事和同僚联句韵 其四", "industry": "明代", "author": "陈恩", "content": "\n苍茫遥望一平湖，落落星分岛屿孤。玄武有方通甬道，奚奴无马戏官衢。诗从知己评工拙，酒向东家问有无。此日贤劳知不愧，廉明还拟誓冰壶。\n"}
{"title": "环大东湖独行四首 其三", "industry": "当代", "author": "陈忠平", "content": "\n行行觅荒径，野棘欲牵襟。石发翠先绝，杉针红未深。时难逢逸士，偶可听霜禽。小坐萧亭里，人庐隔几寻。\n"}
{"title": "金粉泪(56首)", "industry": "现代", "author": "陈独秀", "content": "\n一门亲贵人称羡，宋玉高唐结主欢。几见司农轻授受，乃知裙带胜衣冠。\n"}
{"title": "蕙兰阁兄作《三月梦桃花》，跟贴随作三首 其一", "industry": "当代", "author": "卢青山", "content": "\n我亦梦江南，江南莲无价。谁棹木兰舟，相候莲影下。\n"}
{"title": "送欧阳会稽之任", "industry": "唐代", "author": "王昌龄", "content": "\n怀禄贵心赏，东流山水长。官移会稽郡，地迩上虞乡。\n\n缓带屏纷杂，渔舟临讼堂。逶迤回溪趣，猿啸飞鸟行。\n\n万室霁朝雨，千峰迎夕阳。辉辉远洲映，暧暧澄湖光。\n\n白发有高士，青春期上皇。应须枉车歇，为我访荷裳。\n"}
{"title": "京邸送龚智渊南归二首 其二", "industry": "明代", "author": "黄淳耀", "content": "\n书剑偕君客上京，还怜客里送君行。枭卢得失元无据，雨雪雱凉共有情。关出穆陵黄叶暗，驿逢清口白波明。新诗好为题茅店，我到应知隔几程。\n"}
{"title": "送文郎中奉使交趾", "industry": "元代", "author": "薛玄曦", "content": "\n天子龙飞统万邦，玉符封检下殊方。远人尽是雕题獠，奉使唯应粉署郎。翡翠飞时铜柱湿，鹧鸪啼处石门荒。炎风苦雨烦珍重，蒌叶槟榔取次尝。\n"}
{"title": "次韵吴师益三首 其三", "industry": "宋代", "author": "吕陶", "content": "\n珍重良交苦爱忘，记存愚陋枉诗章。华林才日敷春藻，蔀屋今朝得夜光。宝鉴未逢犹献璞，俊锋终在不摧刚。淹翔日久雄飞近，早岁才名振玉堂。\n"}
{"title": "龙虎山十咏 其四 云台山", "industry": "元代", "author": "贡师泰", "content": "\n天星二十八，下作汉廷将。功成归帝傍，精彩射石上。\n"}
{"title": "残句作诗不须工", "industry": "宋代", "author": "苏轼", "content": "\n作诗不须工。\n"}
{"title": "和三原王司马韵二首 其一", "industry": "明代", "author": "史鉴", "content": "\n封章频上敢怀安，鱼水君臣古亦难。优老忽闻明诏下，考槃令咏硕人宽。\n"}
{"title": "新娘茶", "industry": "清代", "author": "王竹修", "content": "\n观音奇种白冰糖，待闹新房作水浆。方欲举盘还带涩，未曾到口已闻香。一瓯宁解相如渴，半夜偏倾阮子囊。我是有名穷措大，无钱压盏愧难当。\n"}
{"title": "送僧归净众", "industry": "宋代", "author": "释慧空", "content": "\n君不见昔日贵湖抛保福，苧溪溪畔曾叮嘱。汝归东海我归山，鸟道行人难措足。又不见无隐当年隐石师，独傍岩阿烧栗皮。尘埃扰扰未归客，四壁生涯说向谁。我今不向石师住，贵湖亦非吾住处。溪边流水自西东，岩畔栗皮任堆聚。信脚来到五华峰，峰头重整旧家风。为报漳泉诸道友，吉山元是福山翁。\n"}
{"title": "楚江怀节妇吴妹茂松阁 其一", "industry": "明代", "author": "方维仪", "content": "\n空林陨叶暮乌啼，云水迢迢隔皖溪。夜发苍梧寒梦远，楚天朗月照楼西。\n"}
{"title": "次韵杨嘉父先辈赠行", "industry": "宋代", "author": "陆游", "content": "\n贞元旧朝士，太学老诸生。半世不偶谐，残年正飘零。危坐但愁悲，一笑黄河清。佳客如晨星，俗子如春萍。奇哉今日事，诸贤送东征。吸酒杯当空，缀诗笔勿停。明发复百忧，君听马蹄声。\n"}
{"title": "怀人诗廿四首 其二 衮雪", "industry": "近代", "author": "寇梦碧", "content": "\n杯前久断行云路，十载相思感旧游。心影宛然南浦夜，绿波如酒月如钩。\n"}
{"title": "奉送大司徒白翁毕老师予告暂归", "industry": "明代", "author": "于燕芳", "content": "\n龙江雪霁新蜍垂，倾都祖饯问送谁。行路曰嗟嗟信宿，信宿衮衣心伤悲。初自公来秉留宪，大法小廉墨吏遁。巫纷鞅掌白简持，嫠恤血腔皂囊献。未几有诏陟司徒，杼空所在告庚呼。何人视国如视家，一疏再疏修髯枯。惟是补浴藉敷扰，公私两裕慰亿兆。至尊色动上卿贤，封事每奏辄俞表。一朝移疾赋遂初，温纶朝拜夕悬车。主圣臣贞堪万古，折柳何事独欷歔。欷歔风人歌采艾，销魂渌波映征盖。差喜长白春为期，从公赌墅东山霭。屈指携筇碧嶂中，急流勇退黑头公。只恐时养钓渭暂，宵衣早晚载非熊。\n"}
{"title": "泛月 其三", "industry": "清代", "author": "弘历", "content": "\n汎潋鸥波荡桨迟，红桥雁齿座中移。吟髭赢得增如许，载月依然旧岁时。\n"}
{"title": "鸠研", "industry": "清代", "author": "全祖望", "content": "\n祝鸠以教教，孝尸鸠以教。慈夫君菑学，苑不徒经师。兼人师降而，馀事乃文词。\n"}
{"title": "惆怅 其五", "industry": "明代", "author": "王邦畿", "content": "\n当时别恨尚寻常，过后思量倍断肠。灵雨不归神女梦，远山犹靓美人妆。兰摧楚泽生年浅，玉瘗蓝田逝日长。欢乐几何忧患广，春风蓬鬓有秋霜。\n"}
{"title": "两同心 题吕方子诗集，兼示琴可", "industry": "当代", "author": "章士钊", "content": "\n陆川年少，想入高寒。三四卷、诗心照我，两千载、古调谁弹。微觉得、种柳江边，秋气弥山。论交江海年年。临桂双缘。此又是、一时朱吕，学到处、重振骚坛。愧相逢、端复高名，七字难殚。\n"}
{"title": "石门题壁", "industry": "宋代", "author": "徐时", "content": "\n山中薄业有莱田，出入於兹五十年。夹径两崖几蜀道，沿流十度异贪泉。鹿门莫遂平生愿，屐齿常为险阻穿。晚卜一丘旗岭上，辋川风月为留连。\n"}
{"title": "静明园杂咏八首 其二", "industry": "清代", "author": "弘历", "content": "\n帝京瀍涧泽，此处溯灵源。昼永风生树，雨馀花满园。蜗盘涎作篆，柏老石为根。足有林泉乐，何须骑吹繁。\n"}
{"title": "建炎丞相成国吕忠穆公退老堂 其二", "industry": "宋代", "author": "徐公裕", "content": "\n国栋帡幪不日成，天河星斗宿檐楹。台符影烛江山丽，赤舄光临草木荣。猿鹤从今惊夜帐，盐梅行复作和羹。衰颜白发尘埃客，狂斐裁诗继颂声。\n"}
{"title": "梳头词 其二", "industry": "清代", "author": "孙原湘", "content": "\n炎曦不耐挽云堆，巧髻分梳蝶翅开。自出侬家新样子，要将名色试郎猜。\n"}
{"title": "黄华峪十绝句 其六", "industry": "金朝", "author": "元好问", "content": "\n团团石瓮琢青瑶，仰面看云觉动摇。谁著天瓢洒飞雨，半空翻转玉龙腰。\n"}
{"title": "越州杂诗", "industry": "清代", "author": "李鼎元", "content": "\n地僻幽情惬，江楼俯翠微。海云连水立，山雨带花飞。嫩笋春林美，鲥鱼夏日肥。乐游乘醉饱，夜夜月中归。\n"}
{"title": "沁园春 庆寿", "industry": "元代", "author": "周权", "content": "\n缑山老仙，翳凤骖鸾，游戏尘寰。向五云深处，颉颃霞佩，三槐影里，突兀云冠。坐听玉笙，闲披宝笈，寄傲壶中日月闲。人都道，饮金茎秋露，风骨非凡。方瞳雪颔童颜。更清嚼梅花满肺肝。对银烛光中，霞杯麟脯，彩衣膝下，玉树芝兰。五老曾图，九龄初启，方寸心藏天地宽。从今去，记年年此酒，长对南山。\n"}
{"title": "吕梁", "industry": "明代", "author": "皇甫汸", "content": "\n蓬转历徐方，萍漂过吕梁。奔涛朝浴景，流沫夜澄光。清济疏源迥，黄河引派长。天吴云际发，海若雾中翔。萦石神难凿，襟山险易藏。乘槎疑上汉，捐佩似浮湘。未能观不骇，但遣泳相忘。\n"}
{"title": "用杨诚斋韵再题欧阳长老墨梅", "industry": "宋代", "author": "袁说友", "content": "\n红妆夸睡足，粉额趁颜开。惟有江梅样，蛾眉淡拂来。\n"}
{"title": "自内埠渡伊水至辛店三十里，其閒崖壑甚佳", "industry": "清代", "author": "李寄", "content": "\n地僻春能透，落花香满衣。渡桥因涧石，开店倚山厓。下走宽驴力，谋沽散客怀。鸣禽如报我，此地可茅斋。\n"}
{"title": "表弟李宗元知桂州阳朔县", "industry": "宋代", "author": "杨亿", "content": "\n桂林阳朔溪山秀，莫欢迢迢五岭南。百里字人须敏政，千金酌水更懲贪。鸣榔下濑潮程远，曳彩升堂寿宴酣。远地民淳无牒诉，县齐终日好清谈。\n"}
{"title": "方竹", "industry": "宋代", "author": "许及之", "content": "\n峭节虚容物，清标直中绳。杖有削圆厄，提携先模棱。\n"}
{"title": "古琴", "industry": "明代", "author": "黎新之", "content": "\n梧桐委匣何零落，冷韵依稀留太朴。寥寥元指閟虚鸣，脱却声闻见本情。山水清音元自寂，不于其动于其息。鸟啼花落写幽真，凄清淡漠能移人。纷纷里耳行须侧，听处求声声不得。\n"}
{"title": "巢云亭", "industry": "宋代", "author": "李彭", "content": "\n山柳排晴空，群峰助高寒。危亭踞上游，不在世网间。晓窗飞鸟度，暮檐馀雨还。兴多仲宣楼，势肩天姥山。落笔睨前辈，血指空汗颜。金华牧羊客，句回造物悭。眼界无一欠，辞源溟渤宽。会当践不朽，夜郎今赐环。\n"}
{"title": "江北水灾", "industry": "清代", "author": "释敬安", "content": "\n死者随波涛，生者何所栖。相携走泥泞，路滑行步迟。饥来欲乞食，四顾无人炊。儿乳母怀中，母病抱儿啼。仓卒骨肉恩，生死终乖离。不如卖儿去，瘵此须臾饥。男儿三斗谷，女儿五千赀；几日粮又绝，中肠如雷鸣。霜落百草枯，风凋木叶稀。掘草草无根，剥树树无皮。饥齧衣中棉，棉尽寒无衣。冻饿死路隅，无人收其尸。伤心那忍见，人瘦狗独肥。衰哉江北民，何辜罹此灾。\n"}
{"title": "登甘露寺多景楼二首 其二", "industry": "明代", "author": "黄仲昭", "content": "\n江南江北景无穷，都入危楼一望中。霸业荒凉天地老，山河盘踞古今雄。丹阳雨至云连树，瓜步潮平浪拍空。野鸟似知前代恨，林端哀怨泣西风。\n"}
{"title": "八月望后际堂诸子携酒过馆舍时将去正阳", "industry": "清代", "author": "颜伯珣", "content": "\n不欲非公绰，卑栖岂士元。旧耕思土鼓，新彦望金门。岁晚才难并，诗成泪有痕。白头看衮衮，多尔在中原。\n"}
{"title": "望江南", "industry": "近代", "author": "卢前", "content": "\n香销后，散曲独擅场。词是末流环浙水，尖新细巧见微长。莺语弄笙簧。\n"}
{"title": "小猎 其一", "industry": "清代", "author": "弘历", "content": "\n诸部皆携猎骑行，为听指使各将诚。便教小试龙沙坦，嘉彼殷勤奉上情。\n"}
{"title": "商山早行", "industry": "唐代", "author": "温庭筠", "content": "\n晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。(明驿墙 一作：照驿墙)因思杜陵梦，凫雁满回塘。\n"}
{"title": "雨中牡丹", "industry": "宋代", "author": "穆修", "content": "\n万金期胜赏，三月破秾芳。妬忌巫娥雨，摧残洛苑香。怨啼甄后玉，寒出贵妃汤。掩敛无聊极，谁来替断肠。\n"}
{"title": "花犯 小石 其三 咏梅", "industry": "宋代", "author": "周邦彦", "content": "\n粉墙低，梅花照眼，依然旧风味。露痕轻缀。疑净洗铅华，无限佳丽。去年胜赏曾孤倚，冰盘同燕喜。更可惜、雪中高树，香篝熏素被。今年对花最匆匆，相逢似有恨，依依愁悴。吟望久，青苔上、旋看飞坠。相将见、脆圆荐酒，人正在、空江烟浪里。但梦想、一枝潇洒，黄昏斜照水。\n"}
{"title": "至衡阳谒陈提举国录君举 其一", "industry": "宋代", "author": "曾丰", "content": "\n迩年前辈又凄凉，吾教他无敢主张。饮食起居归道德，笑嬉怒骂出文章。南轩间气初归岳，北客道风半落湘。收拾发挥天所属，公馀不可以它妨。\n"}
{"title": "二禽言 其二", "industry": "宋代", "author": "刘一止", "content": "\n泥滑滑，风萧萧。烟雨昏，独木桥。轧鸦鸣橹逆风摇，行子终岁事远徭，使我心悸不得邀。\n"}
{"title": "有酒歌四首 其三", "industry": "明代", "author": "何吾驺", "content": "\n有酒有酒秋已生，今我不饮夜月明。湘床被冷螀鸣急，况复长空闻雁声。\n"}
{"title": "天竺秋日", "industry": "宋代", "author": "释永颐", "content": "\n翠滴千竿湿砌苔，曲廊花木小丛开。吴僧爱觅间吟处，偷向花边竹里来。\n"}
{"title": "有鹤寓怀先友丁彦诚邑宰", "industry": "明代", "author": "陈献章", "content": "\n有鹤独睨临江楼，雪衣迥映江天幽，问尔莫是苏耽流。苏耽一去三十秋，人间膏火不可留，欲往从之嗟无由。鹤闻我言九回头，欲去不去增绸缪。四野无云风飕飕，奋翮万里须臾周，顾我欲下非丁侯。\n"}
{"title": "送文玉侄来青亭", "industry": "明代", "author": "陈完", "content": "\n若人栖隐构来青，门外诸山俨画屏。白日长悬徐稚榻，清风如造子云亭。松杉雨后云连壑，杨柳春前水满汀。只恐鹤书天上至，草堂从此负山灵。\n"}
{"title": "菩萨蛮 其六", "industry": "清代", "author": "杨玉衔", "content": "\n新年遗礼衣盛■。一根一叶相樛结。烂额谢邻家。阿香行雨车。薰人还似醉。壶唾餐霞渍。张口血盆开。蛮酋进宝来。\n"}
{"title": "嘉禾颂七章章四句", "industry": "宋代", "author": "吴泳", "content": "\n其秀维何，奕叶有傩。春种秋实，备时中和。\n"}
{"title": "惜别", "industry": "清代", "author": "曹玘", "content": "\n阅尽悲欢笑此生，邦能主合便忘情。轻阴不阻今朝别，薄醉翻添昨夜醒。倚槛水流分袂影，卷帘风送落钗声。闲愁岂似天涯草，略遇春光绿遂平。\n"}
{"title": "廷试作", "industry": "明代", "author": "练子宁", "content": "\n天子临轩策治安，近臣如雨侍金銮。百年礼乐成周典，一代威仪陋汉官。文气夜连奎壁动，龙光晴射斗牛寒。董生莫负天人策，学术须期百世看。\n"}
{"title": "奉教和资中八景 其六 渔汀晚照", "industry": "明代", "author": "王绅", "content": "\n欸乃歌声酒力微，芦花汀上见斜晖。回光布彩随流水，返照依霞散古矶。隐约渔灯犹未起，苍茫钓艇已先归。何当来作烟波侣，共和渔汀晚照诗。\n"}
{"title": "寄吴朝泗崔象垣 其二", "industry": "明代", "author": "陈邦彦", "content": "\n犹忆寒江寄旅眠，消愁曾仗酒如泉。不知峡上程多少，一水盈盈十二年。\n"}
{"title": "三月三日西湖第三桥四首", "industry": "宋代", "author": "方回", "content": "\n野蔌随宜酒半醺，富儿盘馔拥红裙。兰亭会上无丝竹，芥蔕区区笑右军。\n"}
{"title": "送李君善大参之广西", "industry": "明代", "author": "王缜", "content": "\n圣明忧土重绥荒，暂寄奇才镇北方。千里福星传信息，一生冰雪厉行藏。化参槐鼎河山静，人乐薇垣日月长。莫道明朝成久别，眼前屈指到岩廊。\n"}
{"title": "少年行", "industry": "宋代", "author": "宋祁", "content": "\n君不见汉家五陵诸少年，白马骊驹大道边。紫纶裁帽映两纽，黄金错带佩双鞬。经过主第赐绿帻，归宴前堂罗曲筵。长安多逐韩嫣弹，别藏仍收张氏钱。传言天子将羽猎，千乘万骑向甘泉。奉车金吾共驰骋，外家戚里见招延。径去平冈驰狡兔，虚弯天际落飞鸢。朅来别馆恣行乐，胡姬当罏酒十千。薄暮聊归渭桥曲，明旦复会黄山前。\n"}
{"title": "赠胡叔敬", "industry": "明代", "author": "李昱", "content": "\n去作随群雁，归寻返哺乌。难兄虽落寞，慈母且欢娱。夜雨花销烛，春风蚁罄壶。谈诗多近槁，亦得慰潜夫。\n"}
{"title": "栎园精舍为潘子朋赋", "industry": "明代", "author": "黎民表", "content": "\n矫志事幽栖，结宇依空林。岂无嘉树枝，息此散木阴。达人守渊谷，遁思常陆沉。青黄岂不贵，文绣非所任。游言翳蓬藋，谐我忘世心。班草话平生，寓目托嵚岑。飞潜理自足，荣贱行相寻。萧寥答天籁，葛天有遗音。\n"}
{"title": "夜坐偶追悼猪哥不觉流涕因以绝句写其悲", "industry": "宋代", "author": "王炎", "content": "\n三年娠孕疑希有，千里乡关不共归。旅殡新坟今宿草，西风老泪更沾衣。\n"}
{"title": "偈六十九首 其四十七", "industry": "宋代", "author": "释道宁", "content": "\n灵山标榜，五指舒光。少室真规，断肱立雪。尘中辨主，盘山踪迹犹存。杓柄舀来，象骨家风尚在。流通密旨，建立法幢。全藉高人，方能巨济。然后玄关大启，四海一家。任他六臂三头，到此也应拱手。须弥顶上非凡木，白藕峰前得处高。\n"}
{"title": "宫词一百首 其十六", "industry": "明代", "author": "王叔承", "content": "\n樱桃才熟报君王，万点娇含紫玉浆。未及寝园春荐去，沉香亭北已先尝。\n"}
{"title": "赠万黍维即送归阳羡二首 其二", "industry": "清代", "author": "黄景仁", "content": "\n语我家山味可誇，燕来新笋雨前茶。瓣香岁展方回墓，画舫春寻小杜家。北郭买田赊志愿，南山射虎旧生涯。他时风雪如相访，阳羡溪光似若耶。\n"}
{"title": "酬申屠翰林", "industry": "元代", "author": "朱希晦", "content": "\n人中至宝识璠玙，词气飘飘遇子虚。五夜南宫曾赐被，十年东观饱看书。宾筵秩秩尊三老，祖帐纷纷饥二疏。吴越溪山信清美，杖藜随处胜安车。\n"}
{"title": "寄味道四绝 其二", "industry": "明代", "author": "曹义", "content": "\n屋后青山户外溪，红尘隔断足幽栖。春风想像行吟处，绿树阴中听鸟啼。\n"}
{"title": "永王东巡歌·其一", "industry": "唐代", "author": "李白", "content": "\n永王正月东出师，天子遥分龙虎旗。楼船一举风波静，江汉翻为燕鹜池。\n"}
{"title": "避寇", "industry": "宋代", "author": "刘黻", "content": "\n戊午九月十，汹汹群寇生。疋枹与赤水，参会童石氓。烹牛饫凶竖，剚人谄妖灵。长驱无龃龉，四境腾沸羹。野庐竞趋察，廛市争奔城。啼号震暮夜，阴气昏冥冥。携持半箱筥，扛舁及翁罂。鸡豕头骈阗，肋息惊吞声。宇内同一胞，何事起搀枪。据险恶氛聚，血牙余种狞。原岭迤巢穴，习头号惟轻生。掷首视为戏，揭竿谁敢撄。父老谓曩日，草窃恣横行。郡将出奇计，一勦诸峒平。老熊痛已定，悍虎谋方兴。若非急讨捕，终难保桑耕。官兵驻大曷，警报驰飞星。探旗逼军旅，登城罗义丁。菱角隐阨塞，松明通晓更。山前号令肃，铃阁筹算精。疋马熟往来，老穉倚以宁。溪潜鳞且遁，林散翼亦惊。顾予久放逐，逢此增令俜。夜寝不忍睫，朝餐何所营。\n"}
{"title": "怀洮州李公子瓛", "industry": "明代", "author": "罗亨信", "content": "\n公子风流玉雪姿，别来怜我倍相思。云连远树关山隔，月映虚堂梦寐驰。学武已闻閒骑射，修文犹喜业诗书。他年继述安边峤，会有芳名圣主知。\n"}
{"title": "荆州清明", "industry": "清代", "author": "张鹏翮", "content": "\n人传此日是清明，细雨连天倍怆情。乱后江山无霁色，愁来风树尽悲声。伤心跋涉长为客，极目萧条何处行？独在高楼频洒泪，瞿塘水退已称平。\n"}
{"title": "廉吏祠", "industry": "明代", "author": "张诩", "content": "\n人生幻化水沤同，来也应空去也空。八百胡椒枉遗臭，一双琴鹤愧清风。香沈南浦无长物，犬鬻东门有固穷。试问岭南名宦几，清天白日得如公。\n"}
{"title": "玉烛新 己巳人日集栖白庼", "industry": "清代", "author": "陈宝琛", "content": "\n初正俄七日。数雁后花前，欲归谁得。乍晴旋曀，虚凝望、客里东风无力。臣家旧德，故未忘、生寅时历。忍见此、遗孑周黎，嗷嗷若为安宅。词流会饮高斋，仰壁上英光，中兴名笔。降神辈出，人间世、剥复循环难测。年芳自惜。愧綵胜、金花头白。只剩与、羹菜酬春，题诗寄忆。\n"}
{"title": "过武溪杨隐君草堂", "industry": "明代", "author": "陈束", "content": "\n清溪幽隐处，白首性情闲。鹤起开松径，风归闭竹关。道书堆几上，耕耒挂床间。坐悟忘言理，令人不解还。\n"}
{"title": "渔父词 其六", "industry": "明代", "author": "胡奎", "content": "\n磻溪野老发垂肩，钓得周家八百年。鱼换酒，不论钱，醒即长歌醉即眠。\n"}
{"title": "句", "industry": "唐代", "author": "王建", "content": "\n单于不向南牧马，席萁遍满天山下。（《咏席萁帘》）\n\n却公不易胜，莫著外家欺。（见《事文类聚》）\n\n锦江诗弟子，时寄五花笺。（以下见《海录碎事》）\n\n花烧落第眼，雨破到家程。\n\n一朝金凤庭前下，当是虚皇诏沈曦。\n\n宣城四面水茫茫，草盖江城竹夹墙。\n"}
{"title": "史君赠所临蜀本三苏入京", "industry": "宋代", "author": "徐鹿卿", "content": "\n至和嘉祐正涂开，綵凤将雏出蜀来。父子名声天宇小，弟兄笔力海潮回。岷峨一气钟三杰，欧富诸公识异材。后百馀年拜遗像，凛然高节尚崔嵬。\n"}
{"title": "咏怀 其二", "industry": "清代", "author": "鄂尔泰", "content": "\n下策取富贵，上策学神仙。二者成两失，相将食与眠。谋身贵有术，得计良独偏。子遂无此心，欲语增羞颜。\n"}
{"title": "滁阳道中迟李棠轩年兄未至题书驿壁", "industry": "明代", "author": "于慎行", "content": "\n江楼三日别，相逐不相逢。回首秋山路，寒云隔几峰。乡心朝见雁，行色夜闻钟。何地还杯酒，应寻放鹤踪。\n"}
{"title": "赠乔大壮先生", "industry": "当代", "author": "钱钟书", "content": "\n一楼波外许抠衣，适野宁关吾道非。春水方生宜欲去，青天难上苦思归。耽吟应惜牛髭断，行酒何求食肉飞。着处行窝且安隐，传经心事本相违。\n"}
{"title": "题史寿卿二画", "industry": "宋代", "author": "仇远", "content": "\n香草何时号水仙，翠翘罗袜步蹁跹。风标宜作梅花伴，不入离骚亦偶然。\n"}
{"title": "铁锡", "industry": "宋代", "author": "范成大", "content": "\n八环流韵宝枝鸣，古铁无花紫翠明。莫遣闲人容易振，泉飞石落鬼寰惊。\n"}
{"title": "除夕前一日立春 其二", "industry": "明代", "author": "郭之奇", "content": "\n看春北地见花难，把酒因人作菜盘。剪出宫枝誇綵燕，移来幡胜愧郎官。时当水木互乘代，律动葭莩异暖寒。周史多年空故事，汉书何日涣新观。\n"}
{"title": "登泰山日观峰二首 其二", "industry": "近代", "author": "芮麟", "content": "\n不尽江山一眼空，人间暮色正朦朦。怪来天下小如许，已入青云万丈中。\n"}
{"title": "春日小园即事十首", "industry": "宋代", "author": "方回", "content": "\n长忆江湖看雨时，插天挂尾玉龙垂。归来老手今无用，养小鱼虾掘小池。\n"}
{"title": "雪十二韵", "industry": "唐代", "author": "李咸用", "content": "\n六出凝阴气，同云指上天。结时风乍急，集处霰长先。\n\n草穗翘祥燕，陂桩叶白莲。犬狂南陌上，竹醉小池前。\n\n樵径花黏屦，渔舟玉帖舷。阵经旸谷薄，势想朔方偏。\n\n楼面光摇锡，篱头晓列钱。石苔青鹿卧，殿网素蛾穿。\n\n嘶马应思塞，蹲乌似为燕。童痴为兽捏，僧爱用茶煎。\n\n念物希周穆，含毫愧惠连。吟阑馀兴逸，还忆剡溪船。\n"}
{"title": "登金山", "industry": "明代", "author": "谢正蒙", "content": "\n老来强作登山兴，犹记当年孟浪游。身世不堪悲岁月，洞天无恙自春秋。松间日转阴移石，海外涛飞气结楼。我欲振衣高处望，罡风两腋暮云收。\n"}
{"title": "除夕晚眺二首 其一", "industry": "明代", "author": "郭之奇", "content": "\n水色迷茫切太虚，春风初拂转潇疏。凭他翠竹时相舞，赖尔青山日自如。万里烟光归大壑，一泓清影付幽居。天涯云物今如此，不是羁人眼倦舒。\n"}
{"title": "隐秀亭", "industry": "宋代", "author": "刘倓", "content": "\n一重一崦一岧峣，隐秀寒光次第高。借得笋舆如小艇，晚风千里泛清涛。\n"}
{"title": "寄扬州韩绰判官", "industry": "明代", "author": "陈䞇", "content": "\n广陵回首路迢迢，堤柳秋声尚未凋。遥想竹西宾客散，小楼明月自吹箫。\n"}
{"title": "沁园春 其二", "industry": "清代", "author": "聂树楷", "content": "\n行李半肩，黄衫紫缰，为汗漫游。正风沙眯目，卢龙塞外，雪花如掌，鸭绿江头。禅榻吹箫，伎堂说剑，名动燕云十六州。津梁倦，悔杜陵偃蹇，老托诸侯。无端蹴碎金瓯，趁鼙鼓声中返故丘。更梁园宾客，屡陪赋咏，华阳掌故，乘暇搜求。万事浮云，一场春梦，飞抢榆枋羡莺鸠。桄榔杖，步栖霞涵碧，老辈风流。\n"}
{"title": "题郡斋壁", "industry": "宋代", "author": "张九成", "content": "\n吏散兵休文案静，数竿脩竹隔疏帘。嗟予老矣欲归去，肯对江山叹滞淹。\n"}
{"title": "感怀投时相", "industry": "唐代", "author": "郑谷", "content": "\n非才偶忝直文昌，两鬓年深一镜霜。待漏敢辞称小吏，\n\n立班犹未出中行。孤吟马迹抛槐陌，远梦渔竿掷苇乡。\n\n丞相旧知为学苦，更教何处贡篇章。\n"}
{"title": "四月六日出张家湾有寄", "industry": "明代", "author": "薛雍", "content": "\n平芜南望海天云，回首京华忆故人。梦底依然言在耳，别来空有泪沾巾。关河迢递愁多难，岁月栖迟欲代轮。偏是故园风景好，江门垂钓浪花新。\n"}
{"title": "雨中花（岭南作）", "industry": "宋代", "author": "朱敦儒", "content": "\n故国当年得意，射麋上苑，走马长楸。对葱葱佳气，赤县神州。好景何曾虚过，胜友是处相留。向伊川雪夜，洛浦花朝，占断狂游。\n\n胡尘卷地，南走炎荒，曳裾强学应刘。空漫说、螭蟠龙卧，谁取封侯。塞雁年年北去，蛮江日日西流。此生老矣，除非春梦，重到东周。\n"}
{"title": "闻师文过钱塘二首", "industry": "宋代", "author": "陈造", "content": "\n九堰三江外，欹帆侧柂频。海鲜当日箸，雨鹊定随人。椒酒须分岁，江梅巧借春。团栾多乐事，未沬物华新。\n"}
{"title": "水仙 其二", "industry": "明代", "author": "徐渭", "content": "\n百品娇春俗却春，一清无可拟丰神。银钿缟袂田家妇，绝粒休粮女道人。\n"}
{"title": "颂古五首 其五", "industry": "宋代", "author": "释慧光", "content": "\n狗子无佛性，全提摩竭令。才拟犯锋铓，丧却穷性命。\n"}
{"title": "尊经阁偶题", "industry": "明代", "author": "袁宏道", "content": "\n长戚戚何为，曲肱愧孔尼。草髡苗败砌，树老落乾枝。飞鸟衔残字，园丁榻旧碑。邻斋四五叟，日日染愁髭。\n"}
{"title": "送沈学士知常州", "industry": "宋代", "author": "欧阳修", "content": "\n旧馆芸香锁寂寥，斋舲东下入秋涛。江晴风暖旌旗扬，木落霜清鼓角高。吟就彩牋宾已醉，舞翻红袖饮方豪。平生粗得为州乐，因羡君行首重搔。\n"}
{"title": "【双调】新水令_我在这门中", "industry": "元代", "author": "未知作者", "content": "\n我在这门中整穷究了数十年，才参透了圣人机变。定浮沉归妙理，进坤火炼丹田。先锁住意马心猿，更不把世俗缠。　　【驻马听】行的是调息绵绵，呼吸风云有后先。比及得三宫升变，九还七返妙中玄。驾河车搬运走如烟，化清风直至金公院。若要道心坚，黄河浪滚泥丸转。　　【步步娇】大道从来人难羡，有影无形现。壶中别有天，炼就金丹养胎仙。双关路上气连连，酝甘露频吞烟。　　【沉醉东风】大限到来不选，也不论福富贵高官。直推到几时休几时休，每日价频发愿频发愿，今年推到来年。担阁修行行路儿远，生死轮回怎免！　　【雁儿落过得胜令】俺也曾遇明师将真道传，指与无边传。教我少贪心少爱欲，教俺多办工夫多修善。教俺休把利名牵，教俺多看些古书篇。尽都是通玄处，教俺共真师子细研。若是俺功全，得造化无人见。正是心也坚，心坚得自然。　　【沽美酒】将铅汞鼎内煎，炼至宝用乾乾，妙在前弦与后弦。分明有路显，引元神赴宫殿。妙用三关机变，一气来透彻三田。九转炉中烟焰，龙虎龟蛇蟠旋。出于自然，自然，有一个无为真人出现。　　【川拨掉】好教我笑喧喧，共诸仙一处眠。也不索访道参禅，常要默坐忘言。调真息若不气喘，有先天有后天。　　【殿前欢】劝英贤，请君常看指玄篇。无为大道人都恋，要行满功圆。跨鹤儿飞上天，方才入无为传，早则趁了修行愿。修一个不来不去，谁肯恋在世长年！　　【鸳鸯煞】这回再谁把世俗缠？超凡入圣随机变。道法双忘，紧固抽添。唱道真至蓬莱阆苑，做下部自然集，早则是虚无篇，愿心满。　【正宫】端正好　　谁知道我静中行，功劳大，这回早不染尘埃。幼年间曾把明师拜，教俺跳出迷魂寨。　　【滚绣球】办功夫定慧开，炼三皇结圣胎。婴儿猛然惊怪，须臾间飞过灵台。到黄庭内院欢，动阳关将龙虎排。霎时间打成一块，定浮沉煅炼三灾。三华聚顶泥丸路，五气朝元绕玉街，下十二楼台。　　【倘秀才】调和就铅汞冶，蓦见坎女离男打乖，自有金公一处埋。成造化，笑诒诒，快哉！　　【迎仙客】长将他玉炉关，须要这八门开，用坎离颠倒栽。驾河车，牛旋买，搬载入宫来，收敛在三田外。　　【红绣鞋】坐卧处阳升阴降，一窍开百窍齐开。九还七返定三灾。呼吸开归妙道，调真息透盈腮，治精华归气海。　　【鲍老儿】炼元神观自在，养胎仙笑颜开。三田气滚透胸怀。煅至宝功劳大，万语千言句句该，都出在道德阴符界。发动天关润九垓，采药物在乾坤外。自云堆里飞升快，变化累劫修来。　　【耍孩儿】初学笃志真心爱，广看些经书注解。忽然间心地悟豁然开，自想往日沉埋。果然实有登仙路，任意纵横到处该，还了这冤家债。这回万缘齐断，不染千灾。　　【一煞】静中功默默的行，点刀圭分皂白，灵台无物当宁耐。脱离生死修真路，倒把枯松日夜栽。权且将时光来待，咫尺的是功圆行满，独步上天台。　　【二煞】也不索看三教书，也不索学七步才，只要昏昏默默将功程捱。炼成玉体乘风去，一道寒光入圣阶。做一个蓬莱客，全凭三千功行满，便要离俗骨得仙胎。　　【三煞】任时节跨青鸾飞上天，驾白鹤复地来，飞升变化登仙界。黄芽渐长人难识，玉兔窝中好避乖。权且将时光待，咫尺的功圆行满，独步上天台。　　【煞尾】有静功有定功，无碍无挂。这回还了人伦债，跳出迷魂是非海。　【正宫】端正好　　撇了是和非。掉了争和斗。把俺这心猿意马牢收。我则待舞西风两叶宽袍袖。看日月搬昏昼。　　【滚绣球】千家饭足可求，百衲衣不害羞。问是么破设设遮着皮肉，傲人间伯子公侯。我则待闲遥遥唱个道情，醉醺醺的打个稽首。抄化圣汤仙酒，藜杖瓢钵便是俺的行头。我则待今朝有酒今朝醉，明日无钱明日求，到大来散诞无忧。　　【倘秀才】有一等积书与子孙未必尽收，有一等积金与子孙未必尽守，我劝你莫与儿孙作马牛。今日个云生山势巧，来日个霜降水痕收，怎敖得他乌飞兔走！　　【滚绣球】恰才见元宵灯挑在手，又见清明门前插杨柳。正修禊传觞曲水，不觉的击黾鼓竞渡龙舟。恰才是七月七，又早是九月九。咱能够几番儿欢喜厮守？都在烦恼中过了春秋。你见这纷纷的世事恁待要随缘过，都不顾急急光阴似水流，白了人头。　　【倘秀才】有一等人造花园磨砖砌，有一等人盖亭馆雕梁画斗，费尽功夫得成就。今日做了张家地，明朝做了李家楼，刚一似翻手覆手。　　【滚绣球】荆棘做沼池，去篷蒿广栽花柳。四时间如开锦绣，主人家能几遍价来往追游。俺这里亭台即渐衰，花木取次休，荆棘又还依旧，使行人叹源流。往常时奇花异卉千般绣，今日都做了野草闲花满地愁，这不是叶落归秋！　　【呆骨朵】休言道尧舜和桀纣，则不如郝王孙谭马丘刘。他每是文中子门徒，亢仓子志友。休言为吏道张平叔，烟月的刘行首。则不如阐全真王祖师，道不如打回头马半州。　　【醉太平】汉钟离本是个帅首，蓝采和是个俳优。悬壶子本不曾去沽酒，铁拐李火焚了尸首。贺兰仙引定个曹国舅，韩湘子会造逡巡酒。吕洞宾三醉岳阳楼，度了一株绿柳。　　【尾】休言功行何时就，得到玄关便可投。人我场中枉驰骤，苦海波中早回首。四大神游。三岛十洲，神仙隐迹埋名，他则待目前走。\n"}
{"title": "经汝弼叔故馆有感而作呈汝尚叔及彦常弟", "industry": "明代", "author": "刘炳", "content": "\n山馆澹将夕，寒灯对炉熏。墙阴古梅落，池深芳草春。疏棂带斜月，连床非昔人。履綦无往迹，琴册有余尘。坐感岁时改，心悲文采湮。缄题不忍写，凄恻泪沾巾。\n"}
{"title": "赵承旨天闲五马图歌", "industry": "明代", "author": "王世贞", "content": "\n吾闻天子之乘有六马，五马无乃诸王侯。飞黄一骨立天仗，兹白廿足閒清秋。有金不敢将络头，奚官屏立气致柔。玉毫如霜落劲刷，俶傥暂摄归优游。银槽苜蓿露不收，绿波溢吻芬锦韝。悬蚕齿戛快自酬，宛如双虹籋云浮。功成身贵人不知，奉车骖乘白玉墀。君王纵复日三顾，此足敢忘追咸池。吴兴学士曹韩师，写出蹀躞千金姿。得非饮至平南时，数百万匹皆权奇。呜呼渥洼之种悲不悲，真龙却走阴山垂。\n"}
{"title": "雨", "industry": "清代", "author": "玄烨", "content": "\n稼穑忧勤在建章，油云洒落满岩廊。凭窗喜雨雨方足，五谷秋成乐万方。\n"}
{"title": "南浦 送竹垞被徵入都，时道出白下", "industry": "清代", "author": "沈岸登", "content": "\n啼柳白门鸦，怕听他、古岸斜阳马首。转怅故人疏，凭谁话、榆影柴门非旧。身将隐矣，近来不醉旗亭酒。唤起阶前猿鹤问，还肯劝君留否。平江小艇迎潮，怪离歌倚棹，催人故骤。准拟乱山隈，扶犁去、苦索力耕无耦。东华驴背，软尘几许征衫袖。烟雨他时归，记取添我，画图携手。\n"}
{"title": "晓晴过猿藤径", "industry": "宋代", "author": "杨万里", "content": "\n厌雨欣初霁，贪程敢晏眠。排天双壁起，受日一峰先。入径惟逢树，无人况有烟。藤深猿不见，声到客愁边。\n"}
{"title": "题张秀才钓鱼便面", "industry": "明代", "author": "边贡", "content": "\n鲈鱼钓得上纶钩，归去应须与妇谋。携取一尊同客醉，江风山月更何忧。\n"}
{"title": "九日寄秦觏", "industry": "宋代", "author": "陈师道", "content": "\n疾风回雨水明霞，沙步丛祠欲暮鸦。九日清尊欺白发，十年为客负黄花。登高怀远心如在，向老逢辰意有加。淮海少年天下士，可能无地落乌纱。\n"}
{"title": "东林寺雨中张次孙丈话旧", "industry": "明代", "author": "程嘉燧", "content": "\n忆昨南徐官舍东，江心遥夜与君同。重看焦岭终宵月，却话松寥彻晓风。病眼向梅空脉脉，旅愁兼雪太匆匆。可怜襆被寻君处，暝雨寒烟野寺中。\n"}
{"title": "殿前曲二首 其一", "industry": "明代", "author": "王世贞", "content": "\n磁垣铁甲散晨光，香篆微芬金凤凰。武帐日迟风自捲，君王昨夜幸昭阳。\n"}
{"title": "过开利寺观鹅亭", "industry": "明代", "author": "尤瑛", "content": "\n天澹一亭秋，观鹅池上头。我怀王内史，人去已千秋。断渚梳翎鸭，残碑砺角牛。留题吾未敢，呼酒上僧楼。\n"}
{"title": "盆池", "industry": "宋代", "author": "郑獬", "content": "\n绿发柔莎碧甃连，湛如蛟穴贮寒泉。谁将宝镜遗在地，照见浮云浸破天。数鬣游鱼才及寸，一层绿荇小於钱。待将闹物都除却，放出秋蟾夜夜圆。\n"}
{"title": "和友人", "industry": "宋代", "author": "文天祥", "content": "\n落落南冠过故都，近来我意亦忘吾。骑来驿马身如寄，遣去家书字亦无。景伯未囚先立后，嵇康纵死不为孤。江南只有归来梦，休问田园芜不芜。\n"}
{"title": "岩下桃花盛开携酒独酌", "industry": "明代", "author": "王守仁", "content": "\n小小山园几树桃，安排春色候停桡。开樽旋扫花阴雪，展席平临松顶涛。地远不须防俗驾，溪晴还好著渔舠。云间石路稀人迹，深处容无避世豪。\n"}
{"title": "送司空秦公赴召 其一", "industry": "明代", "author": "严嵩", "content": "\n又看冬省承优诏，更折春梅送别筵。江寺劝杯曾对雪，凤楼鸣玉再朝天。舟经故里迂仙棹，衣近金炉上御烟。想到禁庭多雨露，一时卿望尽才贤。\n"}
{"title": "沁园春（寿韦轩八十一岁·九月初二）", "industry": "宋代", "author": "李慧之", "content": "\n八九十翁，似婴儿戏，汉司马迁。记渭川垂钓，一年之长，龙山吹帽，七日之前。口角春风，襟期秋月，万事从来只任缘。随渠道，更登天富贵，陆地神仙。\n\n儿孙绿绶青编。看鼓舞云霄高刺天。但阶移花影，闲寻棋局，风斜竹径，缓起茶烟。心迹逾清，精神越健，不用金丹资节宣。洪崖老，笑将眉寿，祝我老人轩。\n"}
{"title": "山行行歌十首 其四", "industry": "宋代", "author": "周文璞", "content": "\n虫蛀黄连彻夜焚，秦谣楚诵少人闻。近前欲问新宫信，鹤带灵芝入暮云。\n"}
{"title": "哭陈鲁南二首 其一", "industry": "明代", "author": "王廷陈", "content": "\n九原如可作，诸子孰能俦。只字都人重，遗书汉使求。龙蛇贤运厄，霄汉岁星收。检尔平生赠，长吟恨未休。\n"}
{"title": "呈莫信州障二首", "industry": "宋代", "author": "赵蕃", "content": "\n公为州牧我州民，敢叙当年半面亲。故喜来归逢稔岁，况于游倦得閒身。无功良酝不可恋，仲叔猪肝犹累人。最是妻孥苦惊怪，奈何造请尚趋晨。\n"}
{"title": "早发竹山二首 其一", "industry": "宋代", "author": "张嵲", "content": "\n天外峰峦排木杪，江边石气动云根。凭谁为谢东流水，好送寒声入故园。\n"}
{"title": "戏效子夜歌体六首与达兼善御史同赋", "industry": "元代", "author": "傅若金", "content": "\n种荷深水中，日夜期成藕。莲子逐浮萍，风波漂荡久。\n"}
{"title": "绮罗香", "industry": "宋代", "author": "陈著", "content": "\n袅入风腔，清含露脉，声在丝丝烟碧。破暑吹凉，天付弄娇双腋。似恋恋、舞翠纤腰，断还续、忍相离拆。最欢时、微雨初晴，夕阳犹湿淡云隔。\n\n新来多少怆感，心怕无情过马，攀条惊著。梦里妆台，休说听来曾昨。凝伫漫、番节笙音，暗自将、玉阑轻拍。问谁能、唤起陶潜，醉翁同赋却。\n"}
{"title": "虞美人 东湖春晓", "industry": "近代", "author": "朱庸斋", "content": "\n东风一夜回新绿。影浸琉璃玉。弯环九曲赤栏桥。人在晓莺声里度花朝。桃蹊柳岸深深处。画舸随歌驻。春来湖水不曾闲。尽日漂红漾翠过芳湾。\n"}
{"title": "水调歌头·三载役京口", "industry": "宋代", "author": "刘学箕", "content": "\n三载役京口，十度过松江。垂虹亭下烟水，长是映蓬窗。钓得锦鳞成脍，快把双螯浩饮，豪气未能降。醉舞影零乱，心逐浪舂撞。景苍茫，歌欸乃，石空硿。蒹葭深处，适意鱼鸟自双双。便拟轻舟短棹，明月清风长共，与世绝纷龙。嘉遁有真隐，不羡鹿门庞。\n"}
{"title": "陈先生挽辞", "industry": "元代", "author": "丁复", "content": "\n西子湖边眼独青，西州城下泪双零。先生致仕能强健，太尉诸孙尚典刑。江海未归曾暮景，东南长望且晨星。真从处士徵霄霣，久对郎君把墓铭。\n"}
{"title": "次韵写怀送叔贞之成都十七首 其三", "industry": "明代", "author": "方孝孺", "content": "\n汉高嫚士千馀载，不见师臣与友臣。解使时君谦德重，孔明而下两三人。\n"}
{"title": "富阳南楼望浙江风起", "industry": "唐代", "author": "张南史", "content": "\n南楼渚风起，树杪见沧波。稍觉征帆上，萧萧暮雨多。\n\n沙洲殊未极，云水更相和。欲问任公子，垂纶意若何。\n"}
{"title": "鉴湖亭", "industry": "宋代", "author": "李翔", "content": "\n古寺萧萧愁思浓，槛荷高下望秋风。一尘不到真幽处，万象都含清景中。但见溪光来远近，略无云气碍虚空。谁知刺史标名意，一片灵台事事通。\n"}
{"title": "喜亚夫进士将选寄以期勉", "industry": "明代", "author": "苏葵", "content": "\n清白传家四百霜，偶然科甲共君扬。寸心可据摅忠地，一饭休忘种德堂。往事模棱堪鉴戒，暮年完璧是行藏。区区老病浑无补，惟把经纶卜季方。\n"}
{"title": "秦虢夫人走马图二绝 其二", "industry": "宋代", "author": "苏辙", "content": "\n朱幩玉勒控飞龙，笑语喧哗步骤同。驰入九重人不见，金钿翠羽落泥中。\n"}
{"title": "吹柳絮（鹧鸪词）", "industry": "宋代", "author": "贺铸", "content": "\n月痕依约到西厢。曾羡花枝拂短墙。初未识愁那得泪，每浑疑梦奈余香。\n\n歌逢袅处眉先妩，酒半酣时眼更狂。闲倚绣帘吹柳絮，问何人似冶游郎。\n"}
{"title": "蓦山溪", "industry": "明代", "author": "屈大均", "content": "\n濛濛细雨，未冷难成雪。几日起乾风，单惨淡、吹黄林叶。玉颜憔悴，无酒与芙蓉，朝似日，暮如霞，红作胭脂妾。镜中人笑，华肉无多血，辟谷苦留侯，枉萎落，丹华烨烨。英雄有恨，白首事难成，将好色，当求仙，放诞过年月。\n"}
{"title": "解秩西还夕次葛驿二通判与签判学士留府诸君远出饯别情至礼勤辄成拙诗奉谢厚意", "industry": "宋代", "author": "苏颂", "content": "\n远行车马出西城，风义相高一府倾。留幕经年叨主诺，邮亭终夕困飞觥。人烟数舍将归路，霜月三冬怆别情。政拙自惭无惠爱，尚凭河润慰群氓。\n"}
{"title": "江楼雪望", "industry": "宋代", "author": "廖行之", "content": "\n几日凝空雪未阑，江头乘兴一凭栏。瑶池宫阙连天迥，琼圃山川特地宽。极目龙沙千里远，倚空冰柱数峰寒。望中浑觉蟾宫近，便欲乘风寄羽翰。\n"}
{"title": "诉衷情 其四", "industry": "近代", "author": "赵尊岳", "content": "\n蘋风荻雪作深秋。极目水东头。寒云弄影天末，年事逐云流。波宛宛，梦悠悠。合成愁。玉容安否，筝尘画阁，笛语高楼。\n"}
{"title": "奇石为广大赋", "industry": "元代", "author": "刘跃", "content": "\n相对怜孤石，由来出四溟。一峰支瘦骨，千穴见奇形。空洞含天趣，巉岩毓地灵。鳌移愁重负，龙擘带馀腥。巧断惭群匠，神鞭谢六丁。晴云时吐白，阴藓间书青。花木恢馀地，琴书列广庭。愿言题琬琰，珍重列图经。\n"}
{"title": "雨中承通政张先生过访赐诗用韵奉荅", "industry": "明代", "author": "庄昶", "content": "\n一雨江帆许卸时，溪云五日拜公诗。天知留客应难霁，马到看山亦缓驰。何地斯文堪此会，十年今日举吾卮。可今分付梅花月，留与山中别后思。\n"}
{"title": "仿昭代诸家体三十八首 十九 李廉访攀龙 登眺", "industry": "明代", "author": "王夫之", "content": "\n绝巘岧峣接太清，登临极目羽翰轻。青徐海色侵牛斗，河朔云山拥凤城。汉树龙鳞秋色爽，秦碑屃赑暮烟横。探崖欲问长生诀，咫尺蓬壶万里情。\n"}
{"title": "九日慈恩寺阁二首 其一", "industry": "明代", "author": "李梦阳", "content": "\n宝地元依海，珠林更假山。登临重九遇，城阙五云还。歌吹喧侯里，边烽入汉关。望乡归未得，能对菊花斑。\n"}
{"title": "送蒲州谢布衣三首 其二", "industry": "明代", "author": "欧大任", "content": "\n上书叩阙是何年，七十头颅岂慕膻。独把紫芝吹铁笛，高秋明月白云天。\n"}
{"title": "晚立池上", "industry": "宋代", "author": "赵希迈", "content": "\n身与沙鸥一样闲，每来池上独凭阑。药苗得雨侵苔绿，楮实逢秋似荔丹。酒欠好怀狂饮少，诗因多病苦思难。虚廊日晚人稀到，风约晴蜓泊钓竿。\n"}
{"title": "范元长寄示刘野夫满庭芳曲因用其语戏呈", "industry": "宋代", "author": "赵鼎", "content": "\n暮年身计酒葫芦，定是前身刘野夫。他日烂柯山下见，俨然一部黑髭须。\n"}
{"title": "箫鼓", "industry": "宋代", "author": "许月卿", "content": "\n箫鼓元宵气象豪，拗晴天意亦风骚。怕渠窗外梅花落，永夜吟声不敢高。\n"}
{"title": "述行言情诗 其二十五", "industry": "明代", "author": "祝允明", "content": "\n斯人各有尚，沉潜与高明。伊予独坦荡，未解怀戚营。既不毕狂狷，安得遂中行。所睹恒廓如，万有通一平。泰嵩輶如毛，瞳眴已千龄。不知要其终，得丧将焉徵。\n"}
{"title": "乐府杂曲。鼓吹曲辞。有所思", "industry": "唐代", "author": "孟郊", "content": "\n桔槔烽火昼不灭，客路迢迢信难越。古镇刀攒万片霜，\n\n寒江浪起千堆雪。此时西去定如何，空使南心远凄切。\n"}
{"title": "乙未岁家居不出偶读渊明诗因集其句为一首曰归田园", "industry": "元代", "author": "王祎", "content": "\n丈夫志四海，驱役无停息。荣华难久居，岁月相催逼。纵浪大化中，人生不满百。时驶不可稽，前涂渐就窄。吾生行归休，营已良有极。念念动中怀，行行向不惑。守拙归园田，贫居安稼穑。司田眷有秋，苗生满阡陌。幽兰生前庭，灌木荒余宅。闭门不复出，何尝失显默。时还读我书，抗言谭在昔。穷通靡攸虑，我心固匪石。浊酒聊可恃，素衿不可易。怀此贞秀姿，谅哉宜霜柏。\n"}
{"title": "促缩", "industry": "明代", "author": "严嵩", "content": "\n促缩复促缩，暮投主人宿。荒垣对空池，落叶响败屋。拈杯当炊糜，爇薪代秉烛。如闻旁舍言，野寇或宵伏。世虑婴我怀，默坐候天旭。\n"}
{"title": "漂母非能知人特一时能施于人耳观其对信数语", "industry": "明代", "author": "徐渭", "content": "\n男儿偃饿淮阴上，老婺一饭来相饷。自言祇是哀王孙，谁云便识逢亭长。秦项山河一手提，付将隆准作汤池。称孤南面魂无主，万古争夸漂母祠。\n"}
{"title": "途中遣兴", "industry": "近代", "author": "张中行", "content": "\n岁月空门外，晨昏闹市中。停车无旧雨，买椟又新风。漫信轮回劫，终迷造化功。若逢柳泉叟，清茗说龙宫。\n"}
{"title": "次韵景远学士立春日二首 其二", "industry": "元代", "author": "杨载", "content": "\n人事重名实，趋向尽百端。丈夫负雄气，动欲追古贤。于意少不惬，自放江海边。登高望八极，云气生我前。万事何足问，所须惟酒钱。\n"}
{"title": "卧雪东林寺延望天池感赋五绝 其二", "industry": "明代", "author": "胡直", "content": "\n一落何迟回，飙轮久莫驭。怅望山头云，徘徊山下路。\n"}
{"title": "净居寺", "industry": "宋代", "author": "舒坦", "content": "\n老厌冠盖场，万事不挂耳。时与林閒人，静话无生理。却闻钱长官，只饮净居水。使我夜不眠，灯花亦欢喜。\n"}
{"title": "题书斋壁", "industry": "宋代", "author": "陆游", "content": "\n随分琴书适性情，乍寒偏爱小窗明。旋煎甖粟留僧话，故种芭蕉待雨声。丹药验方非畏死，文章排闷不求名。是间幽事君知否？莫怪经秋少入城。\n"}
{"title": "念奴娇（客豫章秋雨怀归·秋景）", "industry": "宋代", "author": "赵长卿", "content": "\n江城向晓，被西风揉碎，一天丝雨。乱织离愁千万缕，多少关心情绪。促织鸣时，木犀开后，秋色还如许。那堪飘泊，异乡千里孤旅。\n\n应想帘幕闲垂，西楼东院，齐把归期数。记得临岐收泪眼，执手叮咛言语。白酒红萸，黄花绿橘，莫等闲辜负。朱笼归骑，甚时先报鹦鹉。\n"}
{"title": "新春吟", "industry": "宋代", "author": "邵雍", "content": "\n多病筋骸五十二，新春犹得共衔杯。践形有说常希孟，乐内无功可比回。燕去燕来徒自苦，花开花谢漫相催。此心不为人休戚，二十年来已若灰。\n"}
{"title": "番山", "industry": "明代", "author": "张诩", "content": "\n朝元宫里秋风早，清海楼头夜月还。兴废百年如走马，番山多错认禺山。\n"}
{"title": "题灵岩寺八景 其三 卓锡泉", "industry": "清代", "author": "弘历", "content": "\n泉临卓锡一亭幽，万壑千岩景毕收。最喜东南缥缈处，澄公常共朗公游。\n"}
{"title": "谢何茂才惠诗", "industry": "宋代", "author": "陈宓", "content": "\n红尘垂老得何郎，笔力骎骎到马杨。更拟他年求妙语，青山深趣为君藏。\n"}
{"title": "凤山崎归途口号", "industry": "清代", "author": "林占梅", "content": "\n尽日笋舆间，轧轧听繁响。薄暮凤山巅，凭高时俯仰。城垣一气中，迷离浑灌莽。日入家尚遥，性急心如痒。努力飧舆夫，踉跄促前往。妻孥盼我归，久候皆怅惘。瞥然已到家，相见襟怀爽。\n"}
{"title": "谢邻翁", "industry": "宋代", "author": "吕南公", "content": "\n穷秋我何事，岁计聊支准。割稻三万斤，栽松二千本。辛勤完廪庾，颠倒粪畦畛。为有空腹忧，能忘此时谨。菘肥竞垂阴，稻美方联稛。自喜在丘园，年衰且优稳。天功偶不助，人力翻为窘。弥月雨连淫，交冬霜不陨。蔬长煮有线，谷湿舂多粉。厚望乃无聊，萧如被宫膑。今朝二十九，看历惊秋尽。去腊都几何，阳乌尚高隐。邻翁巧谭话，念我频嗟愤。杖插肯经过，单辞稍牵引。上论穹昊意，窅嘿难裁忖。下说倚伏端，回环恒切近。熙宁大丞相，周孔登台衮。手运道德枢，生灵藉针诊。劳神十五载，坐许无遗恨。归卧睫未交，纷纭见矛盾。推称忽排毁，歌咏俄咍哂。蔼蔼攀附人，层霄堕污溷。前愚初是智，昔禹今成鲧。譬彼羹涴衣，仓黄可漱抆。问君官际会，何似农藨蓘。而以望小乖，便同身大疢。飘风将暴雨，自古称豪敏。邂逅不崇朝，谁嫌类荣槿。羲和与青女，会见驱辀轸。昼煖夜严凝，安知不相趁。低徊向翁谢，老语真明允。惭愧失路贤，吾贫固当忍。\n"}
{"title": "颂古三十八首 其十六", "industry": "宋代", "author": "释慧方", "content": "\n插锹叉手异何同，要显全机立大功。虽然有数通呈了，留得高传振祖风。\n"}
{"title": "除日大雪登燕子矶", "industry": "清代", "author": "王又旦", "content": "\n野梅香入寺门烟，雪落亭皋正渺然。敢恨新年羁水国，谁能元日看江天。千寻翠壁迷僧舍，三尺银花拥画船。箧里红囊茶尚在，夜深活火手亲煎。\n"}
{"title": "竹里桃花", "industry": "宋代", "author": "白玉蟾", "content": "\n风吹雨洗玉猗猗，云捲霞舒锦陆离。竹夹桃花花映竹，雅如翠障绣西施。\n"}
{"title": "赠周至善还庐陵", "industry": "明代", "author": "金幼孜", "content": "\n清晓驱车出帝京，一尊那及送归程。分携不尽故人意，缱绻难胜手足情。雪满匡庐山更好，草深彭泽水初生。到家应慰诸孙望，日向花前进寿觥。\n"}
{"title": "咏梅五十首呈史尚书", "industry": "宋代", "author": "释绍嵩", "content": "\n岸树低欹一雪余，此花风韵更清姝。江亭独倚栏干处，日影描窗人画图。\n"}
{"title": "鹧鸪天 奉题《半斋填词图》", "industry": "当代", "author": "熊东遨", "content": "\n自道生涯半属诗，晓莺声里梦醒时。闲分石乳研新墨，细写云涛报故知。身渐老，意犹痴，每携霜电过雷池。荷花秋水三千顷，中有凌波第一枝。\n"}
{"title": "句 其十六", "industry": "宋代", "author": "刘敞", "content": "\n廉吏今无刿，仁人古戒磏。\n"}
{"title": "移兰", "industry": "宋代", "author": "释居简", "content": "\n莸劣薰优只自强，寄林亦足称孤芳。故应纫佩成春服，不为无人閟国香。移傍瘦筠同雨露，怕随行苇践牛羊。客非九畹同心事，莫反离骚吊碧湘。\n"}
{"title": "偈颂一百四十二首 其九", "industry": "宋代", "author": "释广闻", "content": "\n错错，六载草绳空自缚。了了，开得眼来天大晓。古今天地，古今日月，古今星辰。剑去久矣，切忌刻舟。\n"}
{"title": "思惟相观音赞 其二", "industry": "宋代", "author": "释心月", "content": "\n燕语莺吟，鸦鸣鹊噪。声有差殊，闻无颠倒。闻性既寂，声尘亦空。一点悲心，在处圆通。\n"}
{"title": "念奴娇 被酒呈荔裳顾庵西樵三公并示豹人孝威梅岑舟次方邺希韩汝受散木诸子仍用原韵", "industry": "清代", "author": "陈维崧", "content": "\n仆何为者，是东吴愁客，最能击筑。记得阿奴年少日，曾直高人品目。甚矣吾衰，时乎不再，二语那堪读。朱门列戟，此中何限粱肉。幸遇衮衮群公。怜而召我，共看东篱菊。我意亦思归去耳，聊葺溪干破屋。行乞歌场，为佣屠肆，也觅三餐粥。安能溪刻，矫廉长效孤竹。\n"}
{"title": "水调歌头 清明严濑", "industry": "宋代", "author": "韩淲", "content": "\n今古钓台下，行客系扁舟。扁舟何以，云山千叠亦东游。我欲停桡一醉，与写平生幽愤，横管更清讴。小上客星阁，短鬓独搔头。风乍起，烟未敛，雨初收。一年花事，数声鶗鴂欲春休。吊古怀贤情味，只有浮名如故，谁复识羊裘。赖得玄英隐，相望此溪流。\n"}
{"title": "失调名", "industry": "宋代", "author": "佚名", "content": "\n烛暗时酒醒，原来又是梦里。\n"}
{"title": "婉儿怨戏为敬承作八绝 其三", "industry": "明代", "author": "余继登", "content": "\n新人能越语，旧人能燕歌。燕歌音调悲，宛转叶云和。\n"}
{"title": "题剑庐说诗图", "industry": "近代", "author": "胡士莹", "content": "\n解颐匡鼎信难能，相对忘言妙悟曾。谁会此中甘苦味，夜窗风雨十年灯。\n"}
{"title": "瞻美弟授太医院幕职时余有郧襄之命同归至江口而别占一歌为赠", "industry": "明代", "author": "王世贞", "content": "\n少不欲作赀，郎若黄次公。晚不能举明，经若菑川翁。公车旦请暮召试，唯挟轩岐书一通。乌纱角带绣练雀，小驷许踏长安红。无且药囊日提寇，何似角里采秀商颜中。东方小遗建章殿，何似陶令醉卧北窗风。耳边三妇但歌艳，眼底五陵谁解雄。有冠不必挂神武，留作漉酒归江东。汝兄开府谩言贵，挟影萧然下渚宫。\n"}
{"title": "静照堂", "industry": "宋代", "author": "王存", "content": "\n曾过槜李古禅关，十五年来梦想閒。闻说新堂增胜概，又怜游客变衰颜。香檀印篆销晨暮，题墨笼纱记往还。能了一心随处静，何须辛苦远人寰。\n"}
{"title": "二月一日雨寒五首 其四", "industry": "宋代", "author": "杨万里", "content": "\n姚黄魏紫向谁赊，郁李樱桃也没些。却是南中春色别，满城都是木绵花。\n"}
{"title": "天台张氏兄弟挽诗", "industry": "宋代", "author": "魏了翁", "content": "\n静将物理验良知，父母恩深报称微。群动芸芸看夜息，万生点点发春辉。错居宇宙犹同气，况此根心贯一机。理道亶然人莫穷，是家兄弟庶全归。\n"}
{"title": "秋日十咏 其十", "industry": "明代", "author": "杨爵", "content": "\n看开宇宙谁人事，白昼天涯此日头。雁过故惊囚榻梦，一声凉夜送高秋。\n"}
{"title": "酬王哦松八景 其七 金焦雨馀", "industry": "宋代", "author": "释居简", "content": "\n雨后双螺对绾青，采毫曾此蘸中泠。写成九派分流势，不写当年瘗鹤铭。\n"}
{"title": "先忠烈王遗迹十二咏 其十二 世忠庙", "industry": "明代", "author": "程敏政", "content": "\n立孤人去远，孙子更流芳。忠节高千古，神功被一方。旧祠传异代，新爵换真王。何幸南归便，焚香拜寝堂。\n"}
{"title": "宴金坛邑官致语口号", "industry": "宋代", "author": "刘宰", "content": "\n百里儿童沸诵声，湖山堂上集群英。德星欲应今宵瑞，霖雨先开昨夜晴。正是壶中银漏永，不妨坐上玉山倾。明年比会君知否，冠佩蝉聊拱圣明。\n"}
{"title": "满江红·曲水兰亭", "industry": "宋代", "author": "佚名", "content": "\n曲水兰亭，陪宴後、又还三日。最好是，风檐月观，堕红堆碧。乔木故家今有数，太平人物年几百。看扶藜、行处乱花飞，神仙宅。天地外，逍遥客。谈笑里，文章伯。是富贵渊明，洞天彭泽。老鹤蹁跹摩汉翮，灵龟燕息支床力。看一时、长傍寿星边，天南极。\n"}
{"title": "流溪河干校六首 其五", "industry": "当代", "author": "陈永正", "content": "\n华年江上远，身世谷中深。觅草沿山涧，牵牛入竹林。栖栖非我意，簌簌听其音。风箨从漂落，烟岑亦黯沈。\n"}
{"title": "寿建宁太守", "industry": "宋代", "author": "刘克庄", "content": "\n官府升平戟卫严，退衙惟与客清谈。宽和却笑闽溪急，苦硬翻嫌建茗甘。南国只今歌召伯，汉庭早晚相曹参。情知金鼎催调燮，驿路梅开雪意酣。\n"}
{"title": "至后书事", "industry": "宋代", "author": "苏简", "content": "\n岁尽意不尽，日长愁更长。将士介生虮，黔黎疻复疮。拊膺念江夏，掩面向山阳。大隐未高枕，巨鳌仍望洋。旧闻死可祷，或以酒自戕。废卷三太息，抚时徒感伤。\n"}
{"title": "春日柬怀王叔华", "industry": "清代", "author": "任大椿", "content": "\n咫尺山河见面疏，游情空似马相如。怀人夜雨搔双鬓，孤馆桃花到尺书。赠我明珠藏锦箧，知君归梦在园蔬。芳洲拟送江南棹，更向春风问起居。\n"}
{"title": "游麻奢宝象林还至冈头村遇雨", "industry": "明代", "author": "陈子升", "content": "\n复此泥涂迹，真怜昨日晴。弥天皆月色，破地忽雷声。雨点红鱼吸，风轮白鸟征。惟留法云在，烟树失江城。\n"}
{"title": "秋兴", "industry": "元代", "author": "杜本", "content": "\n两峰高耸并秋霄，双涧分流送晚潮。月冷谁家频捣练，风清何处细吹箫。七闽荔子丹砂颗，五岭梅花玉雪标。黄鹄不来空怅望，自歌雅曲和渔樵。\n"}
{"title": "蔡邕", "industry": "清代", "author": "殷葆诚", "content": "\n剩得遗文四百篇，中郎身世剧堪怜。卿才未必宜修史，众怒如何与作缘。齑臼外孙传后日，芦笳娇女恨胡天。琴桐笛竹都无恙，枉把聪明误昔贤。\n"}
{"title": "客中感怀十首 其四", "industry": "明代", "author": "江源", "content": "\n三年踏尽化衣尘，燕子衔泥两度新。南北相望千万里，世情谁是旧雷陈。\n"}
{"title": "许顺叔自吴门入蜀无所遇复游楚访余秋夜邀酌钟楼话旧漫赋 其二", "industry": "明代", "author": "邓云霄", "content": "\n栏外飞霜月色幽，衔杯促膝夜绸缪。人如乌鹊仍三匝，谁赠绨袍度九秋？客计艰难经蜀道，壮心牢落拂吴钩。相看各负元龙气，今夕同凭百尺楼。\n"}
{"title": "步虚辞十首 其十", "industry": "隋代", "author": "佚名", "content": "\n至真无所待，时或辔飞龙。长斋会玄都，鸣玉叩琼钟。十华诸仙集，紫烟结成宫。宝盖罗太上，真人把芙蓉。散花陈我愿，握节徵魔王。法鼓会群仙，灵唱弥不同。无可无不可，思与希微通。\n"}
{"title": "谒金门 题徐电发枫江鱼父图", "industry": "清代", "author": "沈皞日", "content": "\n晚潮急。江上泠风斜日。小艇芦花风瑟瑟。钓丝留锦帙。自向金门出入。閒了旧时蓑笠。莫忆水天秋一色。抛竿还载笔。\n"}
{"title": "唐多令 雨后南下洼看芦洲水涨，邈然有江湖间意", "industry": "清代", "author": "周寿昌", "content": "\n一碧荡芦洲，晴沙得雨流。趁西风、作去弄新秋。绝似湘江波色冷，只少个，钓渔舟。雨霁夕阳收，钟声撼寺楼。望西山云气仍浮。准约重阳来载酒，篱外菊，试开不。\n"}
{"title": "与喻应益言别", "industry": "明代", "author": "吴兆", "content": "\n杨柳河桥日向新，空江无处不通津。留君且过花时去，共泛青谿曲曲春。\n"}
{"title": "曹仁宪谨荣寿 其一", "industry": "清代", "author": "王宗河", "content": "\n五年政教敷淡疆，黎庶讴歌庆永康。况际春秋宜晋爵，定应朝夕更称觞。孝经曾授童蒙执，书院重兴士气扬。孔迩怀恩民久诵，家家焚祝寿如冈。\n"}
{"title": "全虚花十咏 其八 镜花", "industry": "清代", "author": "敦敏", "content": "\n得意看花莫认真，是空是幻正难论。金光遥映春光好，鉴彩潜生缯彩繁。明月寒夜侵桂影，澄潭秋静印霞痕。相看悟向禅心净，色相无庸滞语言。\n"}
{"title": "再用韵自叹行藏", "industry": "元代", "author": "耶律楚材", "content": "\n箕裘家世忝先君，惭愧飘萧两鬓尘。自古山河归圣主，从今廊庙弃愚臣。常思卧隐云乡外，肯效行吟泽国滨。驿使不来人已老，江南谁寄一枝春。\n"}
{"title": "次韵王巩南迁初归二首", "industry": "宋代", "author": "苏轼", "content": "\n问君谪南宾，野葛食几尺。逢人瘴发黄，入市胡眼碧。三年不易过，坐睨倚天壁。归来貌如故，妙语仍破镝。那能废诗酒，亦未妨禅寂。愿为尚书郎，还赐上方舄。江家旧池台，修竹围一尺。归来万事非，惟见秦淮碧。平生痛饮处，遗墨鸦栖壁。西来故父客，金印杂鸣镝。三槐老更茂，花絮春寂寂。中微未可料，家庙藏赤舄。\n"}
{"title": "秋日次右司韵", "industry": "明代", "author": "郭奎", "content": "\n秋水竟长川，亭亭对孤屿。览君瑶华篇，往往似仙语。欢游继晨夕，追昔念徂暑。扬舲济东湖，采兰临北渚。落日散馀霞，轻风度微雨。回瞻城堞表，楼观袭空宇。渺渺帝子洲，衰草亦萋只。凫鹥相翱翔，渔歌起前溆。星霜忽已周，迟留感年序。睇彼东南天，驰思久凝伫。\n"}
{"title": "题萧季贤雪涧轩", "industry": "宋代", "author": "陈宗远", "content": "\n避喧宽结小茅庐，庭竹栽多引凤栖。满地松钗风啸木，隔窗渔艇月涵溪。归鸿目送云间失，贺燕巢成栋外低。料想春残曾有梦，谢家芳草绿将齐。\n"}
{"title": "闻鹃", "industry": "宋代", "author": "周密", "content": "\n帝魂应识少陵忧，十二山高万里愁。一自海棠妖血染，玉垣移治在渝州。\n"}
{"title": "送德甫行部越中", "industry": "明代", "author": "王世贞", "content": "\n使者輶轩亦快哉，高名金虎署中推。十年未叹为郎拙，三尺仍劳圣主裁。此去悬蒲应自慰，人间刻木渐堪哀。江潮揭地千门转，海色摧天万舰来。飞檄昼销兵气尽，按章春傍使星回。莫将风雨疑吾道，且仗河山纵汝才。槜李诗成吴子郡，折梅人在越王台。蓟门何限如渑酒，愁对繁花不敢开。\n"}
{"title": "颂古十四首 其五", "industry": "宋代", "author": "释可湘", "content": "\n鞭影非惟示阿难，敲空作响孰知还。当时未必皆良马，应妒清风起赤幡。\n"}
{"title": "宏善寺题壁兼赠昙瑞上人即和壁间惺存居士韵四首 其三", "industry": "清代", "author": "敦敏", "content": "\n载酒閒看古寺花，探幽静院绝尘哗。诗人老去空遗迹，坏壁龙蛇势整斜。\n"}
{"title": "寿杨崇庆二首", "industry": "宋代", "author": "吴泳", "content": "\n英英赤文凤，生此岷之阳。览辉孤竹根，振翼千仞冈。德音乃鸑鷟，下引鵷与凤。承旗从华盖，吹玉朝紫皇。雇瞻朱丘深，殆似阿阁长。肯以令仪榘，而使缯弋伤。集须集桐花，食不食藻粱。竚看发丹咮，舜殿歌明康。\n"}
{"title": "画", "industry": "明代", "author": "湛若水", "content": "\n一鹊宿高枝，三鹊鸣且飞。三鹊若得志，一鹊若无为。一鹊养奇翅，九万君得知。\n"}
{"title": "送僧归日本", "industry": "唐代", "author": "方干", "content": "\n四极虽云共二仪，晦明前后即难知。西方尚在星辰下，\n\n东域已过寅卯时。大海浪中分国界，扶桑树底是天涯。\n\n满帆若有归风便，到岸犹须隔岁期。\n"}
{"title": "念奴娇 东洋美人图", "industry": "清代", "author": "孙荪意", "content": "\n风鬟雾鬓，记断肠诗句，蔡郎曾赋。试向画图重省识，别是销魂眉妩。衣曳鲛绡，钗横玳瑁，巧样看梳理。龟兹唱罢，背人小立无语。遥想弱水东头，三山宛在，定有神仙侣。玉雪双趺高蹑屐，压倒南朝莲步。云海微茫，蓬莱飘渺，空惹秋千缕。真真须唤，彩云莫共飞去。\n"}
{"title": "凄凉犯", "industry": "明代", "author": "屈大均", "content": "\n马嘶不出。边风起、声含一片悲篥。白榆叶尽，黄榆又落，总成萧瑟。长城已失。但千里、龙沙没膝。苦无人、绵羊空白，烧取作朝食。来往阴山下，笑接阏氏，醉听兜勒。蔡姬在否，剩胡笳、曲传多拍。暂返云中，待祠天、还来作客。恨边长，出塞入塞少羽翼。\n"}
{"title": "八声甘州·辛酉春季，孤屿文丞相祠祀事礼成，集慎社同人澄鲜阁禊饮", "industry": "近代", "author": "郑猷", "content": "\n好江山满眼劫尘多，人天感浮沤。念颓波难挽，东风何事，催客登舟。丞相祠堂犹在，正气振千秋。一到中川寺，今古同愁。目极遥青一发，问先鞭谁著，击楫中流。集兰亭旧侣，尊俎换清游。任流连、水风无价，愿谢公、吟兴此长留。波涛恶，休随潮去，为欲閒鸥。\n"}
{"title": "戊午寿国举兄", "industry": "宋代", "author": "陈傅良", "content": "\n一母分身四白头，从今家事付儿流。只须老草供觞味，乍可婆娑伴钓游。劳世万人输暇日，好天一雨荐新秋。平章何物宜为寿，三十余年晏子裘。\n"}
{"title": "和陈勉仲四首", "industry": "宋代", "author": "王之道", "content": "\n雨过山前草木苏，开窗澄碧渺金湖。近来翰墨君为绝，喜见诗中有画图。\n"}
{"title": "秋怀三十六首", "industry": "宋代", "author": "邵雍", "content": "\n稻稌天所生，{左麦右匊}蘖人所制。釀之命为酒，饮之可成醉。刚者使之柔，懦者使之毅。善移造物权，其功亦不细。\n"}
{"title": "渡兴乐江望祝融次择之韵", "industry": "宋代", "author": "朱熹", "content": "\n江头晓渡野云遮，惆望山岐映暮霞。人值风波几千里，济川舟楫我侬誇。\n"}
{"title": "玉司山", "industry": "宋代", "author": "萧逵", "content": "\n涪翁笔下千钧重，赵尹胸中万里宽。宝墨几年藏瑞气，新亭今日敞奇观。翠屏远带斜阳淡，素练光涵夜月寒。苔碧印文以事少，谩寻诗句立栏干。\n"}
{"title": "玉楼春", "industry": "宋代", "author": "曹勋", "content": "\n昔年曾到神清洞。笑领希夷非夙梦。看时须到月边乌，养处且论铅与汞。\n\n土膏仍有黄芽动。神水浇香灵气种。夜深谁伴玉琴闲，鹤在九华松露重。\n"}
{"title": "过水南题范谏议书室", "industry": "宋代", "author": "王之道", "content": "\n函丈当年貯卧龙，笑谈曾记一尊同。幅巾已起草庐在，寂寞溪山空晚风。\n"}
{"title": "句", "industry": "宋代", "author": "阳枋", "content": "\n可奈红法飞白羽，不容黄叟卧青山。\n"}
{"title": "海河逭暑九首 其二", "industry": "近代", "author": "寇梦碧", "content": "\n七不堪中何处去，逋逃薮在大河滨。谁知月黑灯昏后，老树狰狞来攫人。\n"}
{"title": "寓怀", "industry": "宋代", "author": "陆游", "content": "\n脱粟未为饥，短褐未为寒；众毁心自可，身困气愈完。茆屋虽三间，趺坐则已宽；浊酒不满瓢，浩歌有余欢。禄食妻子乐，功名後人看。成败两蜗角，贵贱一鼠肝。芒芒百年梦，底物堪控抟？不如学餐霞，驻此双颊丹。行披终南云，飞渡黄河湍，岿然过空城，人言古长安，霜露蒙荆榛，喟然增永叹。\n"}
{"title": "颂古二十一首 其二十", "industry": "宋代", "author": "释居简", "content": "\n总欠韦郎一夜霜，诸方拈出半青黄。碧云更不上盘饤，举似诸方笑一场。\n"}
{"title": "甲戌除夕", "industry": "清代", "author": "蒋廷锡", "content": "\n间过流光实可怜，半生狼藉旧山川。灞桥风雨留残迹，瓜步云烟忆渡船。庾信声名《枯树赋》，贾生经济《治安篇》。此情已作今宵梦，细数更筹待隔年。\n"}
{"title": "前湖诗", "industry": "明代", "author": "尹嘉宾", "content": "\n前湖何氏七娘子，骂贼不污殉节死。湖上鸳鸯不敢游，湖中莲花无并头。\n"}
{"title": "寄邓舜英", "industry": "明代", "author": "王绂", "content": "\n素耽书法又耽诗，眉宇分明玉雪姿。共乐琴樽欣有弟，独持门户叹无儿。数间茆屋风生榻，千亩禾田水坏陂。惆怅别来浑二载，旅窗明月几相思。\n"}
{"title": "【商调】挂金索_我爱闲居，", "industry": "元代", "author": "未知作者", "content": "\n我爱闲居，心镜常皎洁。境灭情忘，自然无分别。云散长空，露出清霄月。此个家风，有口难分说。　　一更里澄心，下手端然坐。赶退群魔，队队白羊过。剔起心灯，照见元初我。方寸玲珑，宝珠悬一颗。　　二更里人静，万事都无染。一对金蟾，上下来盘旋。吓退三尸，奔走如雷电。　　白雪慢慢。降下纟花片。　　三更里阳生，子母朝金阙。海底灵龟，吸尽金乌血。一气绵绵，三关都透彻。　　万道霞光，捧出西江月。　　四更里无事，四边都宁静。内放心花，赏玩长春景。戊己门开，有个真人进。　　一粒金丹，运上昆仑顶。　　五更里天明，还了修行愿。龙虎相交，倒把黄河卷。半空里雷声，鬼神难测辩。　　认得元初，本来真头面。　　斋罢闲行，独唱无人和。山里樵夫，也唱哩仑罗。上了一个坡，下了一个坡，便做高官，也只不如我。　　过了一年，又是添一岁。每日随缘，争甚闲和气。可怜韶华，奔走如捻指。莫待临头，腊月三十日。　　奉劝人人，一一听分诉。不晓阴阳，怎知修行路。始初下手，炼就铅汞体。自有龟蛇，引人曹溪路。　　聪明君子，一一听分诉。甲子六年，看看降真数。跳出凡笼，一个长生路。免教阎王，鬼使来勾取。\n"}
{"title": "汴梁寻宋故宫遗址 其三", "industry": "清代", "author": "舒位", "content": "\n洛阳贵纸写《三都》，争似千金买谏书。报国将军归北寺，移家天子占西湖。画船晴雨花深浅，绝塞冰霜雁有无。此是桥山弓剑地，不堪饮器用头颅。\n"}
{"title": "伤春", "industry": "明代", "author": "梦苏道人", "content": "\n东风吹骨软于绵，病沈愁潘煞有权。较绿量红花债负，斟浓酌淡酒因缘。三更坐月蟾妃觉，十日衔花蝶使怜。短帽轻衫休拟罢，西山蹋遍柳枝烟。\n"}
{"title": "好事近 其四 伯宛岁晚北游，执别依黯，三叠姜韵送之", "industry": "清代", "author": "朱祖谋", "content": "\n饯梦清杯，催装短日，殢人筋力。转海西风，冲帆破淞碧。高鸿去远，穷望眼、江楼羁客。疏寂。歧路柳条，叠离歌无息。车尘九陌。人海花场，文梁燕泥藉。平居俊赏故国。五云北。落日古台金冷，吟望白头重历。对五陵年少，愁涴单衣缁色。\n"}
{"title": "陈阜卿书云闻诗筒甚盛可使流传江西否戏用竹萌韵以寄", "industry": "宋代", "author": "王十朋", "content": "\n江西大帅本仙官，馀事篇章过定安。欲遣诗筒寄诗伯，恐嫌白俗孟郊寒。\n"}
{"title": "长恨歌", "industry": "唐代", "author": "白居易", "content": "\n汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。\n承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。\n九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。\n行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开日，秋雨梧桐叶落时。西宫南内多秋草，落叶满阶红不扫。(花开日 一作：花开夜；南内 一作：南苑)\n梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。\n上穷碧落下黄泉，两处茫茫皆不见。忽闻海上有仙山，山在虚无缥渺间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云鬓半偏新睡觉，花冠不整下堂来。\n风吹仙袂飘飘举，犹似霓裳羽衣舞。玉容寂寞泪阑干，梨花一枝春带雨。(阑 通：栏；飘飘 一作：飘飖)含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。\n临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。\n"}
{"title": "少年行·男儿作健向", "industry": "清代", "author": "黄景仁", "content": "\n男儿作健向沙场，自爱登台不望乡。太白高高天尺五，宝刀明月共辉光。\n"}
{"title": "东陵赴京道病东归寓居开元寺寄卢员外宋魏二先辈", "industry": "唐代", "author": "许浑", "content": "\n西风吹雨雁初时，病寄僧斋罢献书。万里咸秦劳我马，\n\n四邻松桂忆吾庐。沧洲有约心还静，青汉无媒迹自疏。\n\n不是醉眠愁不散，莫言琴酒学相如。\n"}
{"title": "长思仙 赠六曲社丁李张三道友", "industry": "元代", "author": "马钰", "content": "\n休哀人。休哀人。急急灰心哀自身。回头结善因。早搜真。早搜真。营养身中神内神。功成礼洞宾。\n"}
{"title": "恭进理宗皇帝挽词", "industry": "宋代", "author": "马廷鸾", "content": "\n天保惟勤政，春秋有复雠。园陵初谒汉，境土合归周。连海沧波静，长江兵祲收。庚申重立极，功与建降侔。\n"}
{"title": "昭君曲二首 其一", "industry": "明代", "author": "陈政", "content": "\n含情辞汉宫，一去天万里。欲写琵琶词，无由献天子。\n"}
{"title": "送灵石修造", "industry": "宋代", "author": "释慧空", "content": "\n灵石有殿不知年，日炙风吹太可怜。今日诸郎争著力，要令突兀在人前。人前莫作土木见，八面浑无刀斧痕。似此殿成安底佛，释迦弥勒是他孙。\n"}
{"title": "和颜长官百咏·客路", "industry": "宋代", "author": "朱继芳", "content": "\n是处人家捣练忙，天寒日短路偏长。蛬声四壁无时歇，不遣羁人梦到乡。\n"}
{"title": "寄题福帅张子仪尚书禊游堂", "industry": "宋代", "author": "杨万里", "content": "\n祖孙接武禊堂前，风物重新六十年。无恙钧衡旧棠荫，有光台斗继蒲鞭。手提西郭三山月，下照南湖万顷天。不要外人来作记，当家自有笔如椽。\n"}
{"title": "五言集句十首 其三 送乡友南归别后却怀", "industry": "明代", "author": "卢龙云", "content": "\n落照低山尽，长天急远鸿。暗尘随马去，霜叶满阶红。家国身犹负，容华岁不同。故人渺何际，秋树断云中。\n"}
{"title": "送宋廷俞还长洲", "industry": "清代", "author": "查为仁", "content": "\n昔我梦江南，如垢思栉沐。幽怀萦千缕，胜鉴觊一蹴。沿缘涉吴会，欢喜到童仆。天霁朗以澄，河转缭而曲。依依接林塘，历历惬心目。言寻鹤涧流，遂憩虎阜麓。远水畛平畴，长松荫低屋。丹枫欹岸明，黄菊绕篱簇。登寺日未斜，陟山风颇肃。遥堞蜿蜒盘，旁塔岋嶪矗。侧睇云唳鸿，俯瞰坂驱犊。林影散参差，盘石互磅礴。绀殿翳龛镫，香厨具茗粥。坐深钟梵沈，吟余木叶秃。积愿起夙疴，清游屏繁缛。送君感前尘，蜡屐定当续。\n"}
{"title": "和颜长官百咏 其九 朱门", "industry": "宋代", "author": "朱继芳", "content": "\n中寿知无满百身，暖歌冷舞及青春。黄金不买长生药，白发偏惊快活人。\n"}
{"title": "观心徐健顺相邀参加北京和韵天歌感悟道德经清明咏诵会", "industry": "当代", "author": "程滨", "content": "\n清明时节雨，和泪共沾襟。花怯春寒重，诗成秋气深。如今无旧梦，太古有遗音。我是观心者，谁能欺我心。\n"}
{"title": "纪梦", "industry": "明代", "author": "刘崧", "content": "\n夜梦归故里，见我平生亲。升堂具杯酌，恳款话所因。问我归何迟，怜我白发新。恍忽一室内，酬献相主宾。东邻粲新疃，南舍俨旧邻。稚子笑相即，老翁言谆谆。似亦谢前倨，敬我今缙绅。我心本无滓，敢劳深意陈。喔喔鸡鸣曙，悠悠天向晨。苍茫枕席间，委曲所历真。怅然不可讯，恻怆徒伤神。\n"}
{"title": "句 其三", "industry": "宋代", "author": "释智仁", "content": "\n行客莫轻瑕璧谤，立人怀抱自分明。\n"}
{"title": "幽居杂咏七十四首，自洪武十一年平原还家作也 其十三", "industry": "明代", "author": "孙蕡", "content": "\n高原极目浩茫茫，鸟尽遥天若个长。一片夕阳秋草地，不如今古几兴亡。\n"}
{"title": "赐陈抟", "industry": "宋代", "author": "宋太宗", "content": "\n餐霞成鹤骨，饵药驻童颜。静想神仙事，忙中道路闲。\n"}
{"title": "菩萨蛮 其一", "industry": "近代", "author": "邓嘉缜", "content": "\n放帘花气蒸成雾。卷帘月色清如注。花月自年年。未妨初梦圆。为谁回玉颈。留下相思影。春暖锦屏风。红儿妆正红。\n"}
{"title": "奉同王浚川海上杂歌九首 其四", "industry": "明代", "author": "薛蕙", "content": "\n方丈瀛洲一水傍，层城悬圃羽人乡。青云不散三花树，丹露长零五色浆。\n"}
{"title": "次韵杜子美九日蓝田崔氏庄", "industry": "宋代", "author": "李纲", "content": "\n远谪须知怀抱宽，节逢九日亦追欢。手挼青蕊看浮盏，蜡剪黄花戏插冠。淅淅斜风飞败叶，萧萧细雨作轻寒。天涯只是思亲切，更把家书再四看。\n"}
{"title": "十三日欧隐君元章见过黄茂才君甫偶至同集", "industry": "明代", "author": "李英", "content": "\n知己相投道谊真，茅斋促膝慰吾贫。笑看篱下千枝菊，快食盘中一味莼。说剑多年雄是玉，隐居高士鬓如银。杖钱沽酒须酬醉，百岁光阴见几人。\n"}
{"title": "题李惟寅山房三十八咏 其三十八 沙上晚泊即事", "industry": "明代", "author": "胡应麟", "content": "\n叶落枫如撼，花攲桂若崩。白头溪上叟，閒坐结鱼罾。\n"}
{"title": "送何性中还回稽", "industry": "明代", "author": "徐熥", "content": "\n之子竟落魄，故人空断魂。烟霞归旧隐，风雨出关门。红叶足秋色，白衣多泪痕。看君年尚少，莫即恋丘园。\n"}
{"title": "久别离", "industry": "元代", "author": "刘基", "content": "\n久别离，别时小儿未解语。今日踉蹡庭下来，向人问爷泪如雨。儿知有爷未曾识，爷有母在愁何极。明庭不奏采薇诗，久别离，当语谁？\n"}
{"title": "游仙诗 其三十六", "industry": "近代", "author": "张鸿", "content": "\n丹成黄白百千筹，游戏飞行得自由。却笑人间骑鹤客，腰缠十万上扬州。\n"}
{"title": "咏豆蔻花 其二", "industry": "宋代", "author": "舒岳祥", "content": "\n舌吐梅仁颗，心含豆角花。折来无处著，留取爱名嘉。脆紫深愁雨，轻红落软沙。虞兮成恨草，姊娣共成家。\n"}
{"title": "飞将", "industry": "宋代", "author": "刘克庄", "content": "\n沙漠有烽起，上林无雁来。可怜汉飞将，虚筑望乡台。\n"}
{"title": "苜蓿岭寄家人", "industry": "明代", "author": "陈䞇", "content": "\n塞外无花少见春，故园回首泪盈巾。想应寂莫深闺里，灯下缝衣寄远人。\n"}
{"title": "桃源忆故人 怀慧子", "industry": "清代", "author": "傅熊湘", "content": "\n中年枉写牢愁赋。没个知音谁语。望断江南烟树。缥缈人何处。天涯独自伤情绪。满目乱山无数。红叶莫随风舞。倩寄新诗去。\n"}
{"title": "临江仙", "industry": "宋代", "author": "王千秋", "content": "\n者也之乎真太错，甘心吞棘吞蓬。有无俱尽见真空。炉锥难自荐，关捩只心通。\n\n野鹤孤云元自在，刚论隐豹冥鸿。此身今在幻人宫。要将驴佛我，分付马牛风。\n"}
{"title": "满江红 送云裳姨母之嘉定", "industry": "清代", "author": "袁绶", "content": "\n怕说行期，乍领略、别离滋味。况又是、江南三月，饯春天气。两岸柔条和泪折，一襟幽怨凭谁洗。向尊前、莫为唱阳关，添憔悴。游冶处，从头记。多少恨，从今起。算花深栏曲，长相依倚。如旧山眉窥绣槛，槛前人影今天际。剩银钩、题壁字分明，空凝睇。\n"}
{"title": "又次叶致远韵二首", "industry": "宋代", "author": "王安石", "content": "\n明时君尚富春秋，岂比衰翁远自投。智略未应施畎亩，上前他日望吾丘。\n"}
{"title": "黄龙三关 其一", "industry": "宋代", "author": "释慧开", "content": "\n我手何似佛手，摸得枕头背后。不觉大笑呵呵，元来通身是手。\n"}
{"title": "瞻六堂即事十首 其四", "industry": "明代", "author": "罗万杰", "content": "\n灌园不是逃世，荷锸堪称达生。喧寂都饶至理，醉醒各具深情。\n"}
{"title": "年周花甲勉赋四律 其一", "industry": "清代", "author": "陈毓瑞", "content": "\n饱尝世变历艰辛，枉自蹉跎六十春。堪笑鲲鹏时未至，恰惭鸿鹄志难伸。乐天望月新添恨，宗悫乘风快问津。差幸一枝聊可寄，龙门仰企荷陶甄。\n"}
{"title": "次韵秋兴感事录寄东所 其一", "industry": "明代", "author": "陈献章", "content": "\n醉眠山影里，恨不与君同。松下泉来冷，鸡鸣日过中。就床梳白发，开户纳清风。起视沧溟暮，孤鸿没远空。\n"}
{"title": "和史司直韵五首", "industry": "宋代", "author": "吴潜", "content": "\n世閒传假不传真，丞相可曾城换银。巷扫他家难敌富，氅披之子未为贫。也知东郡行春守，便作南溪钓雪人。指碔为瑶惭与寄，恨无一缕引千钧。\n"}
{"title": "示内绝句二首 其一", "industry": "近代", "author": "罗元贞", "content": "\n巧妇微闻今易炊，空悬定量却难为。每临月末稀糊粥，吩咐痴儿忍忍饥。\n"}
{"title": "送米仲诏之令铜梁", "industry": "明代", "author": "温纯", "content": "\n米家书画旧悬箄，羡尔还兼谕蜀才。春色满林供客眺，桃花百里向江开。重飞故国双凫去，再过关门紫气回。公暇挥毫应尽兴，遍添珠玉在山隈。\n"}
{"title": "早春", "industry": "宋代", "author": "陆游", "content": "\n西村一抹烟，柳弱小桃妍。要识春风处，先生拄杖前。\n"}
{"title": "次韵默存九日伊甸园小集", "industry": "近代", "author": "冒效鲁", "content": "\n近日无山不可寻，招携裙屐入园林。重阳难得是晴日，百劫犹存惟古心。粲粲黄花宜令节，翻翻白鸟度轻阴。清谈何与兴亡事，肯信神州遂陆沉。\n"}
{"title": "投野寺宿", "industry": "明代", "author": "佘翔", "content": "\n不见东林寺，但闻隔水钟。溪深桥复断，片月挂孤峰。\n"}
{"title": "山中乐二首", "industry": "明代", "author": "邓渼", "content": "\n生长明时值中兴，退耕三岁属三登。喜闻粟帛高年赐，不就公车有道征。独坐板床如向诩，长居土室似袁闳。幅巾男子关何物，闾里浮沈愧未能。\n"}
{"title": "即席赠别", "industry": "元代", "author": "张弘范", "content": "\n离筵不必奏笙簧，说剑论诗醉一场。别后有期期不定，水萍风絮雨茫茫。\n"}
{"title": "过黄积庵南轩赋赠 其二", "industry": "明代", "author": "屈大均", "content": "\n君志在山水，时时琴响流。红颜方似日，白发不曾秋。花笑客不饮，莺知人欲愁。烟光正和暖，且复半塘游。\n"}
{"title": "续梅花百咏 其三十九 远梅", "industry": "清代", "author": "陶德勋", "content": "\n杳杳长枝又短枝，莫通消息动遐思。时来风送香千里，月到窗前进酒卮。\n"}
{"title": "送赵佥宪", "industry": "明代", "author": "邓林", "content": "\n十年簪笔侍鹓行，此日承恩出建章。锦诰回鸾新雨露，铁冠峨豸旧风霜。七闽有幸来常衮，四海惟应数范滂。去去莫辞行迈远，九重威德待宣扬。\n"}
{"title": "石门山", "industry": "宋代", "author": "权巽", "content": "\n兹山四天下，葱翠自开闢。石磴缘空青，新营眩金碧。\n"}
{"title": "幽居杂兴十首 其三", "industry": "明代", "author": "孙一元", "content": "\n十日荒城雨，开门草又新。若无一杯酒，辜负百年身。澹澹春围野，青青山近人。喜看江上影，依旧白纶巾。\n"}
{"title": "梦江南 初夏有怀", "industry": "清代", "author": "胡凯似", "content": "\n还记否，剪烛夜深时。倚槛闲吟添对月，联床话雨杂敲棋。回首漫相思。\n"}
{"title": "书仇远吟卷后", "industry": "宋代", "author": "释文珦", "content": "\n昔在英溪识仇远，岂意别来陵谷变。死生契阔不相知，一十四年如过电。莲花峰下得重逢，老色骎骎惊上面。袖出新吟数百篇，非特清新更奇健。我道风流似谪仙，定知当上金銮殿。爱才未必无明皇，荐闻亦有贺知章。\n"}
{"title": "次韵张直阁对雨", "industry": "宋代", "author": "项安世", "content": "\n九重城里作山园，隔尽红尘一世喧。今雨未妨连昨日，春寒聊为破冬温。客傅条令来梅圃，僮报平安向竹村。我在道山犹羡子，世间谁似隐君尊。\n"}
{"title": "田家即事", "industry": "唐代", "author": "储光羲", "content": "\n蒲叶日已长，杏花日已滋。老农要看此，贵不违天时。\n\n迎晨起饭牛，双驾耕东菑。蚯蚓土中出，田乌随我飞。\n\n群合乱啄噪，嗷嗷如道饥。我心多恻隐，顾此两伤悲。\n\n拨食与田乌，日暮空筐归。亲戚更相诮，我心终不移。\n"}
{"title": "继净头归天衣故里", "industry": "宋代", "author": "释绍昙", "content": "\n归访荆溪旧钓蓑，看长空雁影沉破。临风一扫无踪迹，净地岂容人放屙。\n"}
{"title": "登北固楼", "industry": "元代", "author": "陈孚", "content": "\n北固閒回首，荒城夕照中。烟光浮海阔，天影入楼空。星斗占吴分，江河见禹功。谁家两翁仲，无语立秋风。\n"}
{"title": "用石塘二林韵", "industry": "宋代", "author": "刘克庄", "content": "\n少狂浪走无寻处，晚向深山得悟门。火候足时丹始熟，国工琢了玉尤温。低头欲下追随拜，摩顶无忘付授恩。大有名山要行脚，未甘瓶钵老荒村。\n"}
{"title": "某敬采民言成六韵为安抚阁老尚书寿伏幸过目", "industry": "宋代", "author": "张栻", "content": "\n清坐铃斋公事稀，春来风日更迟迟。胸中水镜渠自避，却笑缿筒徒徒尔为。\n"}
{"title": "八景 其六 南源学稼", "industry": "明代", "author": "梁兰", "content": "\n务本莫如耕，生计何尝薄。能知稷氏书，不鄙樊须学。南源禾黍登，始信田家乐。\n"}
{"title": "田氏紫荆村", "industry": "清代", "author": "张泰基", "content": "\n兄弟情如何，昔闻田氏子。堂前紫荆树，菀枯系忧喜。人同树欣欣，树为人旎旎。人情有断绝，树亦从兹已。感此欢如初，复使成连理。草木天地心，终古宜不死。我行过柏榔，蓦见紫荆里。高榜揭当途，意在风万纪。如今参商满天地，争说庭前荆亦紫。\n"}
{"title": "拈放翁韵与石见", "industry": "清代", "author": "洪显周", "content": "\n兼旬病起始开扉，春色三分一半违。细草渐缘溪岸遍，新禽已过树梢飞。花风柳雨人空老，山月江云梦每归。何必区区齐物我，庄生犹是达生非。\n"}
{"title": "十一真", "industry": "明代", "author": "释函是", "content": "\n开遍江南未是春，春光辜负陇头新。幽姿濯濯清霜月，道韵森森白发人。松柏无心须忆我，溪山依旧可谁伦。岂因举世惭珠玉，顾影寥寥亦自亲。\n"}
{"title": "山烧", "industry": "清代", "author": "曾燠", "content": "\n初讶流星乱，俄看制电明。层峦从此瘦，春草几时生。久畏边烽警，何堪野烧惊。昆冈无玉石，揩眼一伤情。\n"}
{"title": "盈川旧县", "industry": "宋代", "author": "陆律", "content": "\n兹地舟行数，怀人思惘然。盈川经此日，流水自唐年。废邑丛春草，荒山入暮烟。昔贤不可作，开笥读遗编。\n"}
{"title": "秋兴四首 其四", "industry": "明代", "author": "刘崧", "content": "\n少小事文翰，结交尽时髦。浮云一飘散，寂寂沦江皋。存没今则殊，宠辱巧所遭。谁能返初服，永以善自韬。\n"}
{"title": "偈颂一一二首 其三十二", "industry": "宋代", "author": "释清远", "content": "\n遍界不藏全体露，丝毫有见事还差。会中谁是先陀客，不动纤尘便到家。\n"}
{"title": "风月同天法运长二首 其二 赠日本莲宗立本寺细井友晋贯主", "industry": "清代", "author": "巨赞", "content": "\n风月同天法运长，圆融真谷境生光。天台立本情无隔，一树花开两地芳。\n"}
{"title": "元宫词（一百三首）", "industry": "明代", "author": "朱有燉", "content": "\n江南名伎号穿针，贡入天家抵万金。莫向人前唱南曲，内中都是北方音。\n"}
{"title": "卜算子 病中得闽中王筱婧词翰，并请列弟子籍，喜拈小调报之", "industry": "近代", "author": "龙榆生", "content": "\n不断眼中青，未觉三山杳。每到花时忆旧游，偏被流莺恼。病榻展瑶笺，喜看盘珠走。又向朝阳听凤鸣，一笑开怀抱。\n"}
{"title": "最高楼 其七 林中书生日", "industry": "宋代", "author": "刘克庄", "content": "\n金闺彦，荷蒉过山前。把钓坐溪边。呼来每得天颜笑，放归犹作地行仙。尽教人，瞋避俗，谤逃禅。且缄了、淳夫三昧口。更袖了、坡公三制手。宁殿后，不争先。小于卫武二十岁，大于绛老两三年。这高名，并上寿，几人全。\n"}
{"title": "重九", "industry": "近代", "author": "田翠竹", "content": "\n遗黎哀怨向谁论，遍野啼痕杂弹痕。宿雨路泥深虎迹，荒山战血醒鹃魂。此时此地此重九，黄卷黄花黄叶村。桓景避灾无处是，茱萸高插旧柴门。\n"}
{"title": "承恩追感为梁白斋题", "industry": "明代", "author": "庞嵩", "content": "\n卫署清勤结主知，宠章晨捧出天墀。驰封已副双亲愿，负米犹怀百里悲。晓露汪瀼沾宿草，长风淅沥动寒枝。求忠当宁心如海，移孝酬恩慰所思。\n"}
{"title": "贺新郎 马", "industry": "清代", "author": "杨圻", "content": "\n共尔人间世，莽萧萧眼前空阔，悠悠天地。所向无人清愁满，未必相逢容易。算多少英雄老死，弹到琵琶边月暗，有孤鸿闲傍雕鞍起。浩荡事，凄凉思。河山一寸千行泪，猛回头玉关秋劲，金门春丽。踯躅生云幽燕远，谁把离愁远寄。叹此恨古今一例。黄竹歌残双成老，剩空窗风冷生瑶水。休怨抑，但牢记。\n"}
{"title": "送友人北游", "industry": "唐代", "author": "潘纬", "content": "\n樽酒慰行轩，交深敢赠言。经过郑庄驿，好问孟尝门。一诺休轻许，千金未是恩。年来长送客，此意不曾论。\n"}
{"title": "真珠泉", "industry": "明代", "author": "林光", "content": "\n每每穷源爱绝清，今朝老眼又分明。偶来浦口尝真味，始觉中泠久擅名。天汉定应通此窍，山灵端亦候先生。尘沙不乱天光在，消得狂言作重轻。\n"}
{"title": "题墨兰", "industry": "明代", "author": "刘崧", "content": "\n海门月照真珠树，石峡风生翡翠衣。千里烟波愁欲暮，美人何处佩兰归。\n"}
{"title": "偈颂一百零四首 其四", "industry": "宋代", "author": "释绍昙", "content": "\n丈夫膝下有黄金，争肯与他人作礼。须弥灯王，脚头脚底。\n"}
{"title": "送蔡子归西山一首", "industry": "明代", "author": "黄省曾", "content": "\n子胥江上君逢我，泰伯祠前我送君。君卧西山那得见，令人长望洞庭云。\n"}
{"title": "锡宴次韵 其一", "industry": "明代", "author": "林俊", "content": "\n秬鬯明禋宛旧仪，大烹传赐出前墀。南宫让席承偏重，中使分庖散转迟。兽舞凤仪呈雅乐，天申岳䧏会昌期。荣陪愧少耆英后，饱德同歌既醉诗。\n"}
{"title": "衡台对雪有怀", "industry": "明代", "author": "顾璘", "content": "\n衡山吹雪散瑶华，且喜湖南岁事嘉。云暗高峰回旅雁，水寒平野噪饥鸦。殊方腊尽仍为客，好景情多倍忆家。江左故人金帐底，听歌谁肯念天涯。\n"}
{"title": "戏荅许东庐 其一", "industry": "明代", "author": "邵宝", "content": "\n春晚天涯有所思，诗来刚值落花时。青青竹笋真如玉，珍重还教棘护篱。\n"}
{"title": "和南质张学士敏之见赠七首 其四", "industry": "元代", "author": "耶律楚材", "content": "\n院深深，籁萧萧，伽陀舒卷度兰宵。若解荷心系珠露，便能天外裁云绡。大觉空生一沤起，悟斯独有屏山李。穿透楞严第一机，方信庵中人不死。个里家风针不容，梦回六趣大千空。道人受用本无尽，明月薄𠜱细切风。香象朋从威绰绰，独跳狂獐空矍铄。悲心起处了无私，济度尘沙恩广博。不涉中流离两边，下无大地上无天。无人无佛台无莲，萋萋碧草生芳烟。\n"}
{"title": "寄欧阳宣隐书", "industry": "明代", "author": "罗亨信", "content": "\n石室巍峨傍涧隈，尝瞻蜃气结楼台。合澜洲并银涛涌，卧象山高锦帐开。交谊半生嗟契阔，宦游何日赋归来。无由缩地成惆怅，伐木歌残首屡回。\n"}
{"title": "题梦笔山", "industry": "宋代", "author": "黄从龙", "content": "\n芙蓉幻出画难成，文藻由来属俊英。五采曾遗当日梦，百年犹有故山名。岁寒寥落松筠秀，月夜悲凉猿鹤惊。惆怅江淹人去远，载瞻南浦暮云横。\n"}
{"title": "东坡故居二首", "industry": "宋代", "author": "刘克庄", "content": "\n惠州副使是新差，定武端明落旧阶。尽遣秦郎晁子去，只携周易鲁论来。\n"}
{"title": "哈萨克使臣至令随围猎并成是什", "industry": "清代", "author": "弘历", "content": "\n伊古从来化外蠲，间关驰使远朝天。不知中土岁月日，乃隔长安万二千。塞野便教预猎喜，山庄旋与锡恩骈。即今行国多天马，附会谁穷太史编。\n"}
{"title": "戊辰年尾自嘲", "industry": "近代", "author": "张中行", "content": "\n欲问征途事，扬鞭路苦赊。仍闻形逐影，未见笔生花。展卷悲三上，寻诗厌六麻。何如新择术，巷口卖西瓜。\n"}
{"title": "岘山塔院", "industry": "宋代", "author": "袁说友", "content": "\n野寺埋荒草，浮屠出近郊。松声来葆乐，竹影乱旗梢。地僻钟鱼响，庭空燕雀巢。断崖流涧远，隐隐下山坳。\n"}
{"title": "甲子元日邑侯裒谷孙公枉驾投辖既贻珠玉复命棋枰留酌竟日喜而赋谢 其二", "industry": "明代", "author": "张萱", "content": "\n彝门何意驻神君，首祚行春驾紫氛。笑拥文楸容对垒，戏挥綵笔羡凌云。千秋大业文章伯，一日清欢麋鹿群。从此乐郊无硕鼠，白头努力事耕耘。\n"}
{"title": "省试临渊羡鱼", "industry": "唐代", "author": "徐牧", "content": "\n清泚濯缨处，今来喜一临。惭无下钓处，空有羡鱼心。\n\n退省时频改，谋身岁屡沉。鬣成川上媚，网就水宁深。\n\n赪尾临波里，朱须破浪浔。此时倘不漏，江上免行吟。\n"}
{"title": "题寺壁二首 其二", "industry": "唐代", "author": "吕群", "content": "\n社后辞巢燕，霜前别蒂蓬。愿为蝴蝶梦，飞去觅关中。\n"}
{"title": "梅花集玉台新咏十六首 其十五", "industry": "清代", "author": "曹家达", "content": "\n入林看碚垒，赏至莫停杯。贵里临妆馆，屏风隐镜台。春机思窈窕，夜静灭氛埃。独寐多远念，中山安在哉。\n"}
{"title": "庐陵乐府十首 其十", "industry": "宋代", "author": "郭祥正", "content": "\n不作巫山雨，螺川久住家。欲知冰未释，须信玉无瑕。对局拈棋子，开窗摘杏花。谁能谙此意，红日又西斜。\n"}
{"title": "过渡辽河", "industry": "明代", "author": "袁衷", "content": "\n扶桑旭日正曈曈，四折行吟驿路通。辽海东边仙客岛，闾山西畔镇王宫。孤身在客心悬阙，宝剑凌霄气吐虹。空负子长天下志，十年湖海叹飘蓬。\n"}
{"title": "夏圭松涛怪石图 其二", "industry": "明代", "author": "张宁", "content": "\n青阳使者肤如铁，玄冥老翁头似雪。云根丈人势敌虎，狭路相逢不相协。六和塔下天风来，孔明庙前云未开。仰天俯地望不极，却忆西游滟滪堆。\n"}
{"title": "复赋河冰四绝 其四", "industry": "宋代", "author": "苏辙", "content": "\n轻纨破碎佩环流，颠倒锵鸣乱触舟。解绋投篙曾不顾，不知何处拥汀洲。\n"}
{"title": "清平乐 其二 幽思", "industry": "清代", "author": "董俞", "content": "\n酒醒何处。月落溪光曙。窗外子规啼不住。真个不如归去。莫言身后虚名。难忘菰饭莼羹。契阔山中茅舍，恐他鹤怨猿惊。\n"}
{"title": "端午帖子·皇帝阁", "industry": "宋代", "author": "周必大", "content": "\n民寿休颁术，人淳罢赐枭。尧贤不遗野，楚些岂劳招。\n"}
{"title": "宿宁化县鹫峰寺", "industry": "宋代", "author": "韦骧", "content": "\n轻轺冒雨势匆匆，晚入幽溪宿鹫峰。一夜泉声绕清榻，梦回何待晓来钟。\n"}
{"title": "遇雨后送镜川杨先生谒陵次去秋见忆韵二首 其一", "industry": "明代", "author": "李东阳", "content": "\n春祠秋祭总期程，陵典分官次第行。苦雨途穷怜我拙，停云诗好荷公情。倦游丘壑心还在，历尽波涛梦亦惊。今日不堪还北望，树头风鹤有馀声。\n"}
{"title": "句", "industry": "宋代", "author": "释守道", "content": "\n柳色黄金嫩，黎花白云香。\n"}
{"title": "训蒙绝句 化二首 其一", "industry": "宋代", "author": "朱熹", "content": "\n春冰融尽绝澌微，彻底冰壶烛万几。静对春风感形化，圣心体段盖如斯。\n"}
{"title": "春日斋居即事", "industry": "明代", "author": "张简", "content": "\n垂帘觉春静，水槛幽情多。兰香舞双蝶，渌涨浮群鹅。激激晴云度，辉辉野气和。新柳带长阪，飞花泛轻波。闲居违佳景，芳事俱凋讹。忽忽已初夏，绿暗青山阿。\n"}
{"title": "红楼梦十二曲——晚韶华", "industry": "清代", "author": "曹雪芹", "content": "\n镜里恩情，更那堪梦里功名！那美韶华去之何迅，再休提绣帐鸳衾。只这戴朱冠披凤袄，也抵不了无常性命。虽说是人生莫受老来贫，也须要阴骘积儿孙。气昂昂头戴簪缨，光灿灿胸悬金印，威赫赫爵禄高登，昏惨惨黄泉路近！问古来将相可还存？也只是虚名儿后人钦敬。\n"}
{"title": "别王六博士", "industry": "明代", "author": "林鸿", "content": "\n携手出东门，离怀不可论。人分残雨色，江转白云根。予亦辞家久，君因问故园。行当霜橘熟，几日醉朋樽。\n"}
{"title": "出剑门后日履危径戏集轿兵方言", "industry": "宋代", "author": "魏了翁", "content": "\n篮舆陟险隘，兀兀不停辙。主人眩头目，仆夫困唇舌。前疑树梢拂，后虑崖石擦。方呼左畔跷，复叫右竿捺。避碍牢挂肘，冲泥轻下脚。或荆棘兜挂，或屋檐拐抹。或踏高直上，或照下稳踏。斯须有不审，偾舆在目睫。深渊固可畏，平地尤险绝。作诗告仆夫，审诸秋毫末。识察既晓然，力行谨无忽。\n"}
{"title": "和周翠渠宿黄丝堡梦母之作", "industry": "明代", "author": "祁顺", "content": "\n同作天涯客，萱堂白发新。贤劳空自念，流落为谁嗔。计别始知远，梦归犹未真。平生学忠孝，相对各沾巾。\n"}
{"title": "送无外僧弟归奉庐墓二首 其一", "industry": "元代", "author": "尹廷高", "content": "\n石田茅屋且随宜，更种梅花满翠微。诵罢楞伽清磬歇，倚松闲看白云归。\n"}
{"title": "春日郊行四首 其三", "industry": "明代", "author": "罗万杰", "content": "\n禽鱼心不隔，静得气机先。感兹昆虫性，因知造化权。鸡豚村社酒，杖履草堂烟。郭北春山近，兹游亦旷然。\n"}
{"title": "望江南", "industry": "宋代", "author": "杨泽民", "content": "\n寻胜去，驱马上南堤。信脚不知人远近，醉眠犹劝玉东西。归帽任冲泥。\n\n春雨过，农事在瓜蹊。野卉无名随路满，山禽著意傍人啼。鼓角已悲凄。\n"}
{"title": "课馀散步", "industry": "清代", "author": "朱佩兰", "content": "\n夕阳挂屋角，散步立方塘。绿树阴浓处，清风送晚凉。\n"}
{"title": "山居诗 其六十八", "industry": "宋代", "author": "释延寿", "content": "\n幽栖带郭半山峰，密意虚怀莫可同。事到定中消息静，景于吟处炼磨空。玲珑色淡松根月，敲磕声清竹罅风。独坐独行谁会我，群星朝北水朝东。\n"}
{"title": "何仙姑祠", "industry": "明代", "author": "释今严", "content": "\n遗庙看尘像，仪容异昔年。古泉空履迹，衰柳但春烟。达士同伤逝，浮生信惘然。尚馀名在石，留得世间怜。\n"}
{"title": "享祭降笔", "industry": "元代", "author": "赵静斋", "content": "\n生居四代将门家，不幸遭逢被虏拿。死在瓜洲无葬地，幽魂夜夜到长沙。\n"}
{"title": "同前出外得辣椒一碟，极烈者也，更复携酒返班，饮中随书 其二", "industry": "当代", "author": "卢青山", "content": "\n王母蓬其发，戴胜昆仑山。穆王托八骏，遥遥来相参。视肉陈案桌，珠树风蹁翻。白云有轻姿，摇曳在空阑。我亦乘馀酲，叩彼仙之关。重扃不可启，惆怅倚琅玕。管弦声淡宕，出窗旋复还。下视人间世，倏忽谁能看。重楼卓以起，转瞬废已残。唯有山中墓，延展长漫漫。\n"}
{"title": "浣溪纱 其六", "industry": "清代", "author": "程颂万", "content": "\n暂醉佳人锦瑟傍。欢因小饮便成狂。离人须落泪千行。纵使有花兼有月，岂悲相失与相忘。一生赢得是凄凉。\n"}
{"title": "访杜巡检不遇留题早禾官舍", "industry": "明代", "author": "刘崧", "content": "\n候吏庭閒散绿苔，银鞍何处未归来。寒塘九月风烟净，惟见芙蓉一树开。\n"}
{"title": "柳州道中", "industry": "清代", "author": "欧阳辂", "content": "\n楚云南望独宵征，天际悠悠指去程。千点乱山萦象驿，一痕残雨下龙城。寒林照眼知秋气，远瀑盘空作怒声。自笑苍黄埃雾里，据鞍诗思尚纵横。\n"}
{"title": "二十一岁生日夜十律 其十", "industry": "当代", "author": "卢青山", "content": "\n都云欲改瞢腾运，自笑何堪落拓衷。难测此中多少梦，唯知梦外短长风。电雷十解惊坟鬼，椒雨千盆湿路龙。得在人间生已好，君平于我是盲聋。\n"}
{"title": "层台驿", "industry": "明代", "author": "杨慎", "content": "\n陡坡千百磴，破店两三家。湿灶薪无焰，硗田饭有沙。瘦兵宵泣血，猛虎昼磨牙。行路难如此，羁愁一倍加。\n"}
{"title": "轻阴", "industry": "清代", "author": "弘历", "content": "\n轻阴时作雨，胜日信宜春。天与渊连净，花依柳作邻。烟鬟朝洗黛，露靥午含嚬。沼縠迎飔绉，峰屏带雾皴。课耕来陇畔，鼓枻过溪滨。揽景昌昌丽，拈题日日新。非关诗思富，都为帝恩均。追想昨年事，宁忘夙夜寅。\n"}
{"title": "挥手", "industry": "宋代", "author": "陆游", "content": "\n挥手群玉府，说驾石帆山。偶与片云出，却随孤鹤还。松风暮萧瑟，石溜夜淙潺。阿敏读书处，更添茆一间。\n"}
{"title": "碙洲吊古二首", "industry": "明代", "author": "吴国伦", "content": "\n海门鲸浪吸碙洲，诸将当年扈跸游。赤岸至今迷御辇，苍梧何处望珠丘。行朝草树三千舍，故国腥臊百二州。争死厓山无寸补，独余肝胆壮东流。\n"}
{"title": "乌鲁木齐杂诗之物产 其八", "industry": "清代", "author": "纪昀", "content": "\n温泉东畔火荧荧，扑面山风铁气腥。只怪红炉三度炼，十分才剩一分零。\n"}
{"title": "寄枢密富丈", "industry": "宋代", "author": "李弥逊", "content": "\n误入众香国，山深人境移。松筠秋色老，楼殿午云低。东阁传书密，西郊去路迟。须烦造化手，为展菊花期。\n"}
{"title": "题琴河听雨图 其二", "industry": "清代", "author": "华蘅芳", "content": "\n旬日清游兴未穷，满川烟雨几番风。一湾流水知音少，两岸桃花薄命同。春梦无痕终草草，江潮有信太匆匆。若非峰壑今来变，谁道仙源路不通。\n"}
{"title": "哭华姜一百首 其三十五", "industry": "明代", "author": "屈大均", "content": "\n明月舒光乍上枝，梦残空使楚王悲。无情最是巫山女，暮雨朝云只片时。\n"}
{"title": "和朱运筦郊行", "industry": "宋代", "author": "刘黻", "content": "\n扁舟随处泊，山影动清波。柳惜春风老，花嗔宿雨多。野棋惊鹤梦，僧磬答渔歌。灵运经行地，今年几度过。\n"}
{"title": "送赵德庄右司赴江东漕八首", "industry": "宋代", "author": "曾协", "content": "\n我公廓庙姿，当为济时霖。生才必有用，应物初无心。异时百僚上，金貂耀华簪。富贵恐不免，易退其自今。\n"}
{"title": "新年杂兴十首 其四", "industry": "宋代", "author": "李光", "content": "\n独酌怡然万虑平，夕阳窗牖喜新晴。矮床睡稳谁呼觉，只有幽禽一两声。\n"}
{"title": "十二月十四日绝句 其二", "industry": "明代", "author": "吴与弼", "content": "\n始知无怨实为难，至乐谁如孔与颜。误把古人轻易看，精脩从此可容閒。\n"}
{"title": "浪淘沙 秋感", "industry": "元代", "author": "刘基", "content": "\n江上晚来风，烟蔼濛濛，白蘋吹尽到丹枫。流水落霞衰草外，离恨无穷。极目楚云东，愁见归鸿，拒霜相倚夕阳中。露重月寒芳意歇，知为谁红。\n"}
{"title": "颂古四首 其三 女子出定。", "industry": "宋代", "author": "释继成", "content": "\n文殊头白，罔明头黑。女子冶容，瞿昙是贼。山僧不犯锋芒，直下并赃捉获。\n"}
{"title": "九月下旬有作二首", "industry": "宋代", "author": "张耒", "content": "\n今辰九月末，秋物能几许。翩翩风中叶，卷卷自飞舞。余姿不复妍，日夜逐尘土。寥寥空枝高，但有寒鸟聚。天时不汝留，变化竟谁主。今古无奈何，悲歌徒自苦。\n"}
{"title": "春闺", "industry": "宋代", "author": "周密", "content": "\n嫩柳拖春眼眼愁，怨春人立柳边楼。芳心已被流莺说，手撚花枝暗点头。\n"}
{"title": "依韵和李持正晚晴出谒王子高马上口占之作", "industry": "宋代", "author": "强至", "content": "\n谪仙醉跨玉鲸鳞，夷甫名谈喜更闻。照眼暖光开野日，入怀晴气散江云。尘埃洗去人家好，空阔飞来鸟翼勤。莫望帝乡频感慨，世间随处有珍群。\n"}
{"title": "夜过半村李商叟谓不可无所赋为作唐律二首 其一", "industry": "宋代", "author": "赵蕃", "content": "\n旧竹茶山宅，新松南涧坟。閒风与识面，老我及夫君。瘦马政长路，哀鳼仍莫云。虽然当努力，亡奈复离群。\n"}
{"title": "入山后览定水仰山二上人并吴讲师次予发成都绝句韵因复次韵述事言怀 其二", "industry": "明代", "author": "方孝孺", "content": "\n羽客禅僧也好奇，对人觅句几攒眉。林端新月初高夜，叶底残红落尽时。\n"}
{"title": "旅夜书怀", "industry": "唐代", "author": "杜甫", "content": "\n细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。\n"}
{"title": "奉寄子济兄", "industry": "宋代", "author": "李洪", "content": "\n一纸平安附驿筒，打门三印启斜封。谗言勿辩萋兮菲，旧隐犹存菊与松。岂有文章传李汉，当今人物少南容。扁舟远践龙池约，共听潺湲绕碧峰。\n"}
{"title": "游上海宝善街", "industry": "近代", "author": "孙俊在", "content": "\n结伴来游宝善街，轻尘香软印弓鞋。旧时相国坟何在，门巷依稀剩馆娃。\n"}
{"title": "初往肚山之竹坑庄", "industry": "清代", "author": "陈肇兴", "content": "\n甘雨几时降，草木皆敷荣。东郊一以眺，绿野人尽耕。出城见肚山，一抹翠眉横。北风从南来，萧萧刺竹鸣。篮舆到山麓，树树栏人行。伛偻穿其下，肩夫足跛倾。我坐看山光，却喜路不平。峰峰如护卫，送我到竹坑。主人知我至，倒屣出门迎。一见各恨晚，欢笑若平生。\n"}
{"title": "画鱼", "industry": "明代", "author": "钱宰", "content": "\n绿波春水没渔家，杨柳青青拂钓槎。三月江南春雨歇，一双鳣鲔上桃花。\n"}
{"title": "杂诗二十二首 其十四", "industry": "宋代", "author": "刘敞", "content": "\n爨桐深灶下，埋剑古狱间。怨声动旁人，愤气凌彼天。当时颇见旌，后世称为贤。自古闻知音，此事或偶然。\n"}
{"title": "下第东归留别长安知己", "industry": "唐代", "author": "孟郊", "content": "\n共照日月影，独为愁思人。岂知鶗鴂鸣，瑶草不得春。\n\n一片两片云，千里万里身。云归嵩之阳，身寄江之滨。\n\n弃置复何道，楚情吟白蘋.\n"}
{"title": "蝶恋花", "industry": "宋代", "author": "晏几道", "content": "\n碾玉钗头双凤小。倒晕工夫，画得宫眉巧。嫩麹罗裙胜碧草。鸳鸯绣字春衫好。\n\n三月露桃芳意早。细看花枝，人面争多少。水调声长歌未了。掌中杯尽东池晓。\n"}
{"title": "怀伊庸祖", "industry": "明代", "author": "谢晋", "content": "\n任宾久上国，经岁旷鳞音。衡门掩苔迹，日日生绿阴。篇书展复卷，孤坐成空吟。起望发长啸，清风来素襟。\n"}
{"title": "东阳夜怪诗（敬去文言志二首）", "industry": "唐代", "author": "佚名", "content": "\n事君同乐义同忧，那校糟糠满志休。\n\n不是守株空待兔，终当逐鹿出林丘。\n\n少年长负饥鹰用，内顾曾无宠鹤心。\n\n秋草驱除思去宇，平原毛血兴从禽。\n"}
{"title": "荻塘西庄赠房元垂", "industry": "唐代", "author": "张光朝", "content": "\n门在荻塘西，塘高何联联。往昔分地利，远近无闲田。\n\n水国信污下，霖霪即成川。苗稼尽淹没，兹乡独丰年。\n\n家肥待亲懿，人乐思管弦。日晏始能起，盥漱看厨烟。\n\n酝酒寒正熟，养鱼长食鲜。黄昏钟未鸣，偃息早已眠。\n\n何意久城市，寂寥丘中缘。俯仰在颜色，区区人事间。\n\n忆昔炎汉时，乃知绮季贤。静默不能仕，养老终南山。\n"}
{"title": "铁袈裟", "industry": "明代", "author": "王世贞", "content": "\n问衣何自来，祖师传迦叶。不悟曹溪舂，居然一方铁。\n"}
{"title": "待隐园次杨太宰韵 其六", "industry": "明代", "author": "吴俨", "content": "\n一叶扁舟十幅蒲，长竿短发傍江湖。不知渺渺烟波里，曾见逃名范蠡无。\n"}
{"title": "自濠抵邳杂诗四首 其三", "industry": "明代", "author": "唐之淳", "content": "\n山石支桥险似梯，下窥流水净无泥。水边多少垂杨树，著个黄鹂来上啼。\n"}
{"title": "谢遗笔琴界尺", "industry": "明代", "author": "符锡", "content": "\n琴尺何来此，寒光近眼明。导丝行褚直，阁臂展书轻。妙得行藏理，频临几按清。小童知爱惜，无枉故人情。\n"}
{"title": "自绍兴一日渡江至圣因寺行宫", "industry": "清代", "author": "弘历", "content": "\n朝辞馀暨暮钱塘，片刻长江稳渡航。未免情殷恋西子，不殊风便送滕王。快晴乍觉烘山翠，弦月遥疑钓水光。十亩行宫游不足，憩閒命笔玉兰堂。\n"}
{"title": "三用出郊韵三首 其二", "industry": "宋代", "author": "吴潜", "content": "\n高桥第一战功收，从此江沱岁月悠。顾我壮怀成槁木，令人老泪落荒洲。西风何处鸡豚社，东里此时鱼蟹秋。一笑回头便今古，赏心乐事可重不。\n"}
{"title": "河桥舟发归途作", "industry": "明代", "author": "王鏊", "content": "\n伐鼓侵星发，吴门此日还。断澌溪涨阔，融雪陇痕斑。剑井来寒树，铜棺失暮山。衰年仍事役，翻羡白鸥閒。\n"}
{"title": "和西湖竹枝词", "industry": "元代", "author": "庄蒙", "content": "\n日出里湖烟水开，初阳台下抱琴来。夜深弹罢乌啼曲，明月自照高高台。\n"}
{"title": "咏罗浮 其八", "industry": "明代", "author": "屈大均", "content": "\n一道飞桥乍有无，台边问路得麻姑。石楼大小中天出，开阖何人在玉壶。\n"}
{"title": "访柱上人", "industry": "明代", "author": "徐贲", "content": "\n经院深深久护烟，雨中药草午凉天。古香室里人重到，恰似秋风五日前。\n"}
{"title": "道傍落梅", "industry": "宋代", "author": "赵蕃", "content": "\n一树梅花古道边，随风堕落自年年。情知所遇合如此，未必春风独尔偏。\n"}
{"title": "败帘六韵", "industry": "唐代", "author": "吴融", "content": "\n有客编来久，弥年断不收。不堪风作候，岂复燕为雠。\n\n尽见三重阁，难迷百尺楼。伴灯微掩梦，兼扇劣遮羞。\n\n零落亡珠缀，殷勤谢玉钩。凉宵何必卷，月自入轩流。\n"}
{"title": "送梁大尹朝京三首 其三", "industry": "明代", "author": "陈繗", "content": "\n椰酒斟来玉色清，送君聊叙故乡情。鹦哥笼里频留语，舟子江中望去旌。星座有光腾玉陛，甘棠馀爱满琼城。也知此去官居要，骢马行高远寄声。\n"}
{"title": "隔墙吹箫悲深有作", "industry": "宋代", "author": "李新", "content": "\n撄心人事细如蓑，浑有童心柰老何。湿雪尽随哀泪堕，清箫不与哭声和。归休最病良田少，侵老终怜季子多。无命无才犹有友，但怜雄辩正悬河。\n"}
{"title": "题慎郡王黄山三十六峰图 其五 天都", "industry": "清代", "author": "弘历", "content": "\n天都九百仞，巍然切太虚。我虽未升巅，仙侣原可呼。\n"}
{"title": "太常乐章三十首其一皇帝南郊前一日朝饗太庙", "industry": "宋代", "author": "杨亿", "content": "\n肃肃清廟，昭事祖祢。粢盛苾芬，四海来祭。皇灵格思，令容有睟。降福孔偕，以克永世。\n"}
{"title": "钗头凤·红酥手", "industry": "宋代", "author": "陆游", "content": "\n红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！\n"}
{"title": "戏为柳枝词赠别二首 其一", "industry": "明代", "author": "郭谏臣", "content": "\n岸头柳色近鹅黄，丝短那堪别恨长。寄语东风休作态，天涯到处断人肠。\n"}
{"title": "初别二首 其一", "industry": "当代", "author": "陈永正", "content": "\n侧卧舱头风雨声，起来微月晕窗明。遥知此夜君无寐，搴幔情怀旧未经。\n"}
{"title": "送刘道醇归乌石 其二", "industry": "宋代", "author": "朱松", "content": "\n胸中一壑故超然，耿耿羞争倚市妍。万事一尊陶令酒，群儿满世祖生鞭。欲投乌石农桑社，尚有灵山香火缘。持节重来慰父老，蹊头相送各携钱。\n"}
{"title": "冬日雨中过瓦官寺分赋得九青韵", "industry": "明代", "author": "卢龙云", "content": "\n朔雪年来少，玄冬雨复零。风驱寒作阵，烟锁翠为屏。闭户宁高卧，怀人忍独醒。冲泥循野径，驻马叩禅扃。身世元漂梗，朋游乍合萍。笑谈多会景，礼法尽忘形。芳润鸡园遍，慈云鹿苑停。品茶偕陆羽，颂酒对刘伶。林隐僧寮暝，灯连佛殿青。厨分香积饭，诵听法华经。授简矜词丽，论文聚德馨。蒲团淹坐久，檐溜转泠泠。\n"}
{"title": "泗州舟中怀乡友", "industry": "明代", "author": "唐之淳", "content": "\n年时忆友在吴山，只隔钱塘一水间。今日独看淮泗月，千山万水不知还。\n"}
{"title": "梦读退之诗颇奇诡已觉记其大旨作此篇", "industry": "元代", "author": "杨载", "content": "\n自闻蓬莱山，大林夹长峦。上生瘿藤萝，下生荆榛菅。仰不见天日，藏蓄雾雨寒。仙圣常所处，沮洳亦少乾。虽云誇凤凰，出入伤羽翰。哀音起空洞，令人鼻准酸。我欲诉上帝，为施铁凿钻。琢落石侧裂，化为千丈磐。琼楼与玉殿，玲珑相通宽。日月交户牖，光射青琅玕。而我从吾师，来游乐且般。呼吸养元气，华腴生肺肝。万劫永不死，如循环无端。窃为仙圣虑，炳然心若丹。上帝如许我，致此亦何难。\n"}
{"title": "次韵奉学士钱公原溥", "industry": "明代", "author": "倪谦", "content": "\n昔陪劝讲侍文华，共秉丹衷辅国家。只以谠言资启沃，肯将曲学骋浮誇。几年客路随芳草，今日庭砖踏旧花。何幸南畿重聚首，同年契谊自堪嘉。\n"}
{"title": "山行", "industry": "宋代", "author": "楼钥", "content": "\n行入春山紫翠中，入山深处更桃红。一百五日麦秋冷，二十四番花信风。千顷摇青几蔽地，四山耸翠欲浮空。野桥横跨溪如练，待买轻舟下钓筒。\n"}
{"title": "三月三十日作", "industry": "唐代", "author": "白居易", "content": "\n今朝三月尽，寂寞春事毕。黄鸟渐无声，朱樱新结实。\n\n临风独长叹，此叹意非一。半百过九年，艳阳残一日。\n\n随年减欢笑，逐日添衰疾。且遣花下歌，送此杯中物。\n"}
{"title": "句", "industry": "宋代", "author": "袁仲素", "content": "\n一松五凤雏。\n"}
{"title": "麦秀夫于城南小渚中累土结茅居之容一之马伯干取酒共醉桃花下各赋诗为乐秀夫谒余同作附其韵 其十", "industry": "明代", "author": "陈献章", "content": "\n闭门春雨可怜花，谁共花前倾紫霞。但放此杯深似海，回公肚里得横槎。\n"}
{"title": "答徐守 其一", "industry": "宋代", "author": "洪适", "content": "\n改日开尊已十成，冬曦特地晚来晴。江梅独报春消息，应笑群花太薄情。\n"}
{"title": "醉中作", "industry": "唐代", "author": "张说", "content": "\n醉后乐无极，弥胜未醉时。动容皆是舞，出语总成诗。\n"}
{"title": "村晚", "industry": "宋代", "author": "张耒", "content": "\n深坞繁花丽，晴田细径分。孤舟春水路，芳草夕阳村。暗雀投檐静，昏鸦集树喧。牛羊自归晚，灯火掩衡门。\n"}
{"title": "题茅山华阳洞", "industry": "唐代", "author": "储光羲", "content": "\n华阳洞口片云飞，细雨濛濛欲湿衣。\n\n玉箫遍满仙坛上，应是茅家兄弟归。\n"}
{"title": "江门三首 其三", "industry": "明代", "author": "张诩", "content": "\n世上自有郭璞眼，江门水作龙门看。春风几见童冠游，千古还闻川上叹。\n"}
{"title": "詶胡小山盐台二首 其二", "industry": "明代", "author": "董其昌", "content": "\n江海风烟揽辔论，百城守长拜行轩。朅从绣斧临吴甸，几为闾阎叩帝阍。挟笔千秋高雪调，熬波万灶矗云屯。鱼盐岂有藏名者，莫以于旄访席门。\n"}
{"title": "潜默篇 其一", "industry": "清代", "author": "徐树铭", "content": "\n读经不读史，譬若坐井观。谓天遽在是，天亦为其难。六经日月炳，群史列宿攒。风雨殊嗜好，氛祥异贤奸。譬之阅终岁，乃识暑与寒。蜉蝣而蟪蛄，何悟至理殚。治机与乱台，眇忽如虱肝。及其大开閤，阴阳不能千。名贤强补救，丸泥封雄关。擢擢命人杰，未悟源与澜。达人秉潜默，烛照穷鸿盘。历历万古事，森列棱与丸。复古且泥古，戾俗非俗刓。善哉师其意，瑞世纷龙鸾。\n"}
{"title": "季冬月夕次病怀二律 其二", "industry": "明代", "author": "储巏", "content": "\n贝阙何须泛海求，清光今夕觉迟留。十年京国乡园思，几处关山鼓角愁。对影莫辞花下酒，乘流疑是雪溪舟。素娥应笑诗人老，不为苍生也白头。\n"}
{"title": "岭南旅怀 其四 冬", "industry": "明代", "author": "屈大均", "content": "\n南枝能作花，岂若北枝好。霜雪平生心，岁寒聊自保。\n"}
{"title": "长沙赠刘青岑明府 其一", "industry": "清代", "author": "王戬", "content": "\n迢递湘江道，维舟指驿亭。草生两岸绿，天近数峰青。夜雨连云梦，微风过洞庭。舆人诵新政，倾耳若为听。\n"}
{"title": "解蹀躞", "industry": "清代", "author": "汪东", "content": "\n市远嚣声都静，夜半停歌舞。未殊巴蜀，关山久行旅。因梦石栈天梯，小楼影事朦胧，语低心苦。闷无绪。谁道纤纤微步。江滨又奇遇。乍惊凉湿，单衣洒尘雨。此度青翼飞来，可容箫韵残时，载将同去。\n"}
{"title": "奉和圣制初入秦川路寒食应制", "industry": "唐代", "author": "张说", "content": "\n上阳柳色唤春归，临渭桃花拂水飞。总为朝廷巡幸去，\n\n顿教京洛少光辉。昨从分陕山南口，驰道依依渐花柳。\n\n入关正投寒食前，还京遂落清明后。路上天心重豫游，\n\n御前恩赐特风流。便幕那能镂鸡子，行宫善巧帖毛球。\n\n渭桥南渡花如扑，麦陇青青断人目。汉家行树直新丰，\n\n秦地骊山抱温谷。香池春溜水初平，预欢浴日照京城。\n\n今岁随宜过寒食，明年陪宴作清明。\n"}
{"title": "过灵泉寺有感", "industry": "清代", "author": "郑鹏云", "content": "\n灵泉胜地冷繁华，劫火曾经游兴赊。聊把新诗题古佛，山门落日听啼鸦。\n"}
{"title": "寄郭山人次甫", "industry": "明代", "author": "李英", "content": "\n三茅云气海门浮，贞白年来不下楼。客自巴邛供一杖，人从天地寄扁舟。月悬方丈娟娟夜，风起沧溟飒飒秋。淮上桂丛千树发，几时招隐到山幽。\n"}
{"title": "归田后连得二子秋官郁君以诗相贺次韵答之 其一", "industry": "明代", "author": "何乔新", "content": "\n垂老㷀㷀每自怜，双雏初乳却欢然。窦家骥凤虽难比，白傅文章幸有传。稍喜阶前瑶草秀，敢誇掌上宝珠圆。山间汤饼无兼味，聊和新诗侑庆筵。\n"}
{"title": "筠溪晚望", "industry": "宋代", "author": "释德洪", "content": "\n小溪倚春涨，攘我钓月湾。新晴为不平，约束晚来还。银梭时拨刺，破碎波中山。整钩背落日，一叶软红间。\n"}
{"title": "忆旧游 题叶午生海蒳轩词", "industry": "清代", "author": "姚燮", "content": "\n甚野云石帚，残月屯田，格韵能超。青鬓韦郎瘦，倚画帘双髻，闲谱琼箫。慢歌小桃红曲，花梦女儿娇。羡点点深深，三生早种，慧果情苗。生绡。倩谁写，似脆管初簧，宛转工调。我亦能愁语，钽衾灯秋雨，帆笛春潮。况堪酒醒人去，杨柳泰娘桥。怨燕子仓庚，吟君旧句魂欲消。\n"}
{"title": "壶公山方卿墓亭", "industry": "宋代", "author": "郭祥正", "content": "\n鄞国棠阴在，壶山墓草黄。庆源长不竭，善训永无忘。燕雀春风里，烟云碧瓦傍。命书何日下，潜德发幽光。\n"}
{"title": "李侍御归炭谷山居，同宿华严寺", "industry": "唐代", "author": "赵嘏", "content": "\n家在青山近玉京，日云红树满归程。\n\n相逢一宿最高寺，半夜翠微泉落声。\n"}
{"title": "平城", "industry": "明代", "author": "屈大均", "content": "\n往日平城困，阏氏畏汉威。三军方彀弩，一角忽开围。娘子城犹在，陈平计不非。只今频月晕，谁复救龙旂。\n"}
{"title": "怨诗行", "industry": "明代", "author": "王世贞", "content": "\n忠臣不可为，良臣不可求。李牧却秦师，功多竟不侯。朝谗进郭开，夕骨委荒丘。千金卖社稷，举宗托仇雠。蒙恬破匈奴，挟箠河南收。长城五千里，雉堞如云浮。赵高从中制，片纸下沙丘。扶苏掩袂啼，一剑死阳周。合若投胶漆，弃若覆水杯。捐脰非所难，谁为终国忧。我欲寄此曲，此曲多悲思。今日乐相乐，别后莫相疑。\n"}
{"title": "春晦连日风雨赠别（四首）", "industry": "明代", "author": "储巏", "content": "\n残春犹两日，欲去且相留。脉脉难为别，匆匆可自由。天涯芳草路，花外夕阳楼。谁道文园客，新来赋倦游。\n"}
{"title": "咏真乐 其十二", "industry": "元代", "author": "李道纯", "content": "\n不立文书教外传，人人分上本来圆。玄风细细清三境，慧月娟娟印百川。兜率三关皆假喻，天龙一指匪真诠。威音那畔通消息，不是濂溪太极圈。\n"}
{"title": "淳安", "industry": "宋代", "author": "范成大", "content": "\n篙师叫怒破涛泷，水石如钟自击撞。欲识人间奇险处，但从歙浦过桐江。\n"}
{"title": "存殁绝句 其二 薛君采", "industry": "明代", "author": "杨慎", "content": "\n章句传燕国，风流有薛君。千年濠上意，寂寂向谁云。\n"}
{"title": "春归", "industry": "唐代", "author": "杜甫", "content": "\n苔径临江竹，茅檐覆地花。别来频甲子，倏忽又春华。倚杖看孤石，倾壶就浅沙。远鸥浮水静，轻燕受风斜。世路虽多梗，吾生亦有涯。此身醒复醉，乘兴即为家。\n"}
{"title": "春尽二首", "industry": "宋代", "author": "郑獬", "content": "\n禁御平明帐殿开，华芝初下未央来。人间彩凤仪韶曲，天上流霞满御杯。花近赭袍偏灿烂，鱼窥仙仗亦徘徊。蓬莱绝景何曾到，自愧尘踪此一陪。\n"}
{"title": "题邹一桂书城十二图即用其韵 其十一 听泉书榭", "industry": "清代", "author": "弘历", "content": "\n展卷对瀑水，逝者如斯流。欲询佔毕者，人已若为谋。\n"}
{"title": "次韵刘景文登郑王台见思五首", "industry": "宋代", "author": "黄庭坚", "content": "\n茗花浮曾坑，酒泛酌宜城。路寻西九曲，人似汉三明。千户非无相，五言空有声。何时郭池晚，照影写闲情。\n"}
{"title": "送陈孟敷牧潮阳", "industry": "明代", "author": "王恭", "content": "\n别久相逢不问官，握手且尽平生欢。腰间金带懒不系，壁上虎符人自看。醉来借问今何职，皂盖朱幡二千石。郢上行人有去思，潮阳父老遥相忆。作郡休令五马迟，须知明主爱茕婺。行春鳄渚沧波晚，浇酒韩山落木时。槟榔叶暗蛮天雨，吏散公庭鸟啼曙。带印虽云案牍劳，怀人莫忘渔樵似。樵人偏辱使君知，为惜交情在布衣。他日诸郎如问绢，应传清节到林扉。\n"}
{"title": "哭黄宜人 其三", "industry": "明代", "author": "李贽", "content": "\n中表皆称孝，舅姑忍汝劳。宾朋日夜往，龟手事香醪。\n"}
{"title": "表忠卷为宁德李太华死倭难次韵三首 其一", "industry": "明代", "author": "庞嵩", "content": "\n百里郎官正属贤，闽山漳浦遘烽烟。撄城厉剑思酬主，裹革旋缰誓死边。林木夜寒归宿燕，野郊春尽忍闻鹃。浮名敢拟垂身后，独秉丹心一寸全。\n"}
{"title": "谢仁老寄所画李长者出山相五首 其四", "industry": "宋代", "author": "邹浩", "content": "\n贝叶卷文无表示，于菟曳尾不求怜。昂藏岂是维摩诘，终日相从也默然。\n"}
{"title": "献韶阳相国崔公", "industry": "唐代", "author": "许浑", "content": "\n一匮为功极九层，康庄犹自剑棱棱。舟回北渚经年泊，\n\n门接东山尽日登。万国已闻传玉玺，百官犹望启金縢.\n\n贤臣会致唐虞世，独倚江楼笑范增。\n"}
{"title": "牡丹送寺中供佛兼题短句", "industry": "明代", "author": "薛蕙", "content": "\n盥手薰香折好春，罗巾净拭宝瓶尘。一华聊复添僧供，半偈还同赞法轮。宿世曾为童子戏，他生应作比丘身。若教灵运真成佛，会现优昙證本因。\n"}
{"title": "舟行太仓昆山之閒即目四首 其三", "industry": "清代", "author": "缪荃孙", "content": "\n名山眼底峙崚嶒，烟雨迷离玉气蒸。宝燕才人终寂寞，临风不见阁三层。\n"}
{"title": "送客至莫愁湖上遂登胜棋楼有作 其一", "industry": "清代", "author": "舒位", "content": "\n丁字帘栊井字楼，画船摇出一城秋。十年飘泊才湖上，六代销沈此石头。漫道佳人难再得，祇因少妇不知愁。栖鸦流水空消息，留作词场考异邮。\n"}
{"title": "过广济圩三首", "industry": "宋代", "author": "杨万里", "content": "\n两渠水夹一堤宽，个是东皇大御园。旋插绿杨能几日，新枝已自不胜繁。\n"}
{"title": "批赵氏卷", "industry": "宋代", "author": "罗垚", "content": "\n汗牛试卷浩无涯，划尽雷同别一家。冰鉴不容心潦草，风檐宁复眼昏花。嘉文似织鲛人组，健笔和轮虎士挝。收拾真才报天子，此行端不负皇华。\n"}
{"title": "此君室", "industry": "宋代", "author": "方蒙仲", "content": "\n问卿自用卿，为我宁作我。道莫强项为，本见折腰可。\n"}
{"title": "甲辰初度 其三", "industry": "明代", "author": "袁宏道", "content": "\n弟兄相对黑盈颠，便是逍遥地上仙。潇碧堂中云委地，柳浪湖上雪翻天。长绦古褶缁黄队，皓齿修眉水石边。不道为官无一可，为官无此日高眠。\n"}
{"title": "咏歌诗", "industry": "南北朝", "author": "萧绎", "content": "\n汗轻红粉湿，坐久翠眉愁。传声入钟磬，馀转杂箜篌。\n"}
{"title": "送汪二司业还南京二首 其二", "industry": "明代", "author": "何景明", "content": "\n溟涨开鲸力，云霄列雁行。中朝贵昆弟，时论有辉光。柳别金门色，花携玉殿香。伫聆前席问，献纳在明堂。\n"}
{"title": "朱泾船子禅师", "industry": "宋代", "author": "张商英", "content": "\n芦苇萧萧江岸秋，长天独月向西流。离钩三寸无人道，笑倚兰桡自点头。\n"}
{"title": "原居早秋", "industry": "宋代", "author": "释怀古", "content": "\n秋生深径里，老病眼慵开。户外行人绝，林间朔吹回，乱蛩鸣古堑，残日照荒台。唯有他山约，相亲入望来。\n"}
{"title": "凤凰台上忆吹箫", "industry": "清代", "author": "沈岸登", "content": "\n蝉柳池塘，娇莺帘幕，晚来霁景收烟。甚离颜花谢，愁绪丝缠。检点鸳鸯绣被，香烬冷、生怕孤眠。凭阑见，别来明月，头上三圆。中天。夜深飞去，须直到天涯，吹堕伊前。奈天涯消息，依旧茫然。打起沙头宿雁，分付与、一寸红笺。红笺叠，沉吟路遥，雁也难传。\n"}
{"title": "上年九日姚子芗招饮犬河月夜舟行六首 其三", "industry": "清代", "author": "金锷", "content": "\n玉宇真无纤翳蒙，芙蓉一朵掷晴空。珠宫贝阙知何处，都在蟾光照耀中。\n"}
{"title": "卜算子（元夜观灯）", "industry": "宋代", "author": "廖行之", "content": "\n云破露新晴，月上输清气。最是江城有底佳，灯火人烟沸。\n\n行乐尽欢娱，眼界尤妍媚。多少江滨解佩人，邂逅无穷意。\n"}
{"title": "瑞鹧鸪", "industry": "清代", "author": "汪东", "content": "\n风来庭树响萧萧。四望曾阴倍寂寥。渐欲残骸同槁木，不知新历又元朝。腊梅破萼争冰雪，冻雀蹲枝筛羽毛。寄语袁安高卧稳，断无车马过荒郊。\n"}
{"title": "减字木兰花", "industry": "宋代", "author": "赵彦端", "content": "\n送人南浦。日日客亭风又雨。相见如何。梅子枝头春已多。\n\n真成别去。酒病明朝知几许。淋损宫袍。都是人人醉后娇。\n"}
{"title": "致中惠瓜因成二绝句", "industry": "宋代", "author": "刘子翚", "content": "\n蔗浆溜溜香浮玉，苏水沉沉色弄金。那似甘瓜能破渴，一盘霜雪沍清襟。\n"}
{"title": "题宿禅师院", "industry": "唐代", "author": "贯休", "content": "\n身闲心亦然，如此已多年。语淡不著物，茶香别有泉。\n\n古衣和藓衲，新偈几人传。时说秋归梦，孤峰在海边。\n"}
{"title": "绛都春 其一 太师生辰", "industry": "宋代", "author": "毛滂", "content": "\n馀寒尚峭。早凤沼冻开，芝田春到。茂对诞期，天与公春向廊庙。元工开物争春妙。付与秾华多少。召还和气，拂开霁色，未妨谈笑。缥缈。五云乱处，种雕菰向熟，碧桃犹小。雨露在门，光采充闾乌亦好。宝熏郁雾城南道。天自锡公难老。看公身任安危，二十四考。\n"}
{"title": "如梦令", "industry": "清代", "author": "龚自珍", "content": "\n本是花宫么凤。降作人间情种。不愿住人间，分付药炉烟送。谁共。谁共。三十六天秋梦。\n"}
{"title": "酬诸公见过（时官未出，在辋川庄）", "industry": "唐代", "author": "王维", "content": "\n嗟予未丧，哀此孤生。屏居蓝田，薄地躬耕。岁晏输税，\n\n以奉粢盛。晨往东皋，草露未晞。暮看烟火，负担来归。\n\n我闻有客，足扫荆扉。箪食伊何，疈瓜抓枣。仰厕群贤，\n\n皤然一老。愧无莞簟，班荆席藁。泛泛登陂，折彼荷花。\n\n静观素鲔，俯映白沙。山鸟群飞，日隐轻霞。登车上马，\n\n倏忽云散。雀噪荒村，鸡鸣空馆。还复幽独，重欷累叹。\n"}
{"title": "颂古二十首", "industry": "宋代", "author": "释了一", "content": "\n白日街头独自行，夜间屋里独自卧。山高不碍白云飞，竹密不妨流水过。\n"}
{"title": "连日雨作顿有秋意怀感之余得诗七首书呈教授", "industry": "宋代", "author": "赵蕃", "content": "\n沈侯赋郊居，欧公赋鸣蝉。谁谓远莫继，有孙笔翩翩。我独歌肮脏，世憎还自怜。秋风鸣不已，如欲相和然。\n"}
{"title": "送叶君节归试并和原韵", "industry": "明代", "author": "董其昌", "content": "\n才子新诗锦不如，遄归欲试揣摩书。直看凤羽绳祖武，可但龙孙傍帝居。韦曲正繁庭际树，石家能下里门车。惭予汗漫延津客，剑气因君问斗墟。\n"}
{"title": "简释懋", "industry": "明代", "author": "皇甫汸", "content": "\n斋关何日闭，燕坐罢春风。五蕴方持戒，诸缘顿悟空。禅参花雨后，法喻鸟声中。自笑无安著，将心问远公。\n"}
{"title": "过镇巢", "industry": "宋代", "author": "黎廷瑞", "content": "\n过尽黄芜岸，开桥小雨时。城居悬似燕，山势缩如龟。岁旱圩田薄，天寒土屋宜。呼童沽白酒，巢口赛新祠。\n"}
{"title": "题凌云诗社", "industry": "当代", "author": "张伯元", "content": "\n足音空谷中，鹤舞松风里。偶向云外看，始知仙境美。\n"}
{"title": "己亥与章枚叔夜饮即送其之天津二首 其二", "industry": "清代", "author": "夏曾佑", "content": "\n把剑高歌望友生，强施枉策助长征。神经孤寄荀刘外，世法兼持老墨衡。四海何年归倦羽，一身自受尽生平。箜篌唱遍西风恶，延伫孤云一怆情。\n"}
{"title": "偈七首", "industry": "宋代", "author": "释法泉", "content": "\n时人欲识南禅路，门前有个长松树。脚下分明不较多。无奈行人凭麽去。莫凭去，急回顾，楼台烟锁钟鸣处。\n"}
{"title": "渡江云 王述庵先生命题柳波云舫，同凫香作", "industry": "清代", "author": "戴延介", "content": "\n春江扶舵去，鸾坡望远，高卧水云宽。晴奁试照影，卅载缁尘，扑雪鬓貂寒。停花舣柳，任风波、不到鸥边。指旧隐、峰围圆泖，寻梦落鱼天。翛然。蒲帆卸了，浩荡莼乡，怅词仙归缓。且捡点、笔床茶灶，笛谱琴编。难抛夙昔经纶手，便忘机、尚理渔竿。烟水暝，一声棹入芦滩。\n"}
{"title": "太常引 为万奴总管寿", "industry": "元代", "author": "王恽", "content": "\n重于山岳蔼如兰。喜一旦，得同官。裁＊笑谈间。道不似、当年将坛。一年好处，中秋节近，凉露洗金盘。丹桂月中看。尺耐得、人间岁寒。\n"}
{"title": "菩萨蛮（郑舜举别席侑觞）", "industry": "宋代", "author": "韩元吉", "content": "\n诏书昨夜先春到。留公一共梅花笑。青琐凤凰池。十年归已迟。\n\n灵溪霜后水。的的清无比。比似使君清。要知清更明。\n"}
{"title": "次韵周希稷咏芭蕉", "industry": "宋代", "author": "喻良能", "content": "\n经年不接故人书，开户逢渠了不殊。谁运七轮风里扇，时跳千斛雨中珠。退之有意吟山石，摩诘无心作画图。为爱青青无俗韵，故教移植傍庭隅。\n"}
{"title": "偷声木兰花 调清华", "industry": "当代", "author": "章士钊", "content": "\n午窗静寂宜轻睡。除却瓶笙吹细细。骤起墙隈。侧榻鼾声逼似雷。半床词卷都翻到。仿佛神光无梦到。让与高唐。作赋终须说楚王。\n"}
{"title": "踏莎行·珠压相於", "industry": "宋代", "author": "刘辰翁", "content": "\n珠压相于，胭脂同傅。樊家更共谁家语。\n梢头结取一番愁，玉箫不会双双侣。\n\n风送流莺，前歌后舞。并桃欲吐含来住。\n双飞燕子自相衔，会教唇舌调鹦鹉。\n"}
{"title": "乾道七年恭上太上皇帝太上皇后尊号十一首 其一 册宝降殿用《正安》。", "industry": "宋代", "author": "郊庙朝会歌辞", "content": "\n元祀介福，孰绥孰将。归于尊亲，孝哉君王。载镂斯牒，载琢斯章。得名得寿，如虞如唐。\n"}
{"title": "读书", "industry": "唐代", "author": "皮日休", "content": "\n家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。\n"}
{"title": "点绛唇 其七 秋暮旅怀柬翼苍", "industry": "清代", "author": "曹尔堪", "content": "\n衰草重冈，雁灯吹灭诸陵火。谁家菊朵，开近扶风左。无限悲秋，难觅江淮舵。耽枯坐，闲门深锁，红叶堆中我。\n"}
{"title": "剑潭赠李似表", "industry": "宋代", "author": "刘子翚", "content": "\n夜窗把酒对鹅峰，分手悠悠各转蓬。舣棹相逢烟浪际，有家皆在乱离中。胡儿久占清河地，壮士谁收赤壁功。它日着鞭先后耳，飘零不用叹途穷。\n"}
{"title": "次韵游景叔闻洮河捷报寄诸将四首", "industry": "宋代", "author": "黄庭坚", "content": "\n千仞溪中石转雷，汉家万骑捣虚回。定知献马胡雏入，看即称觞都护来。\n"}
{"title": "荅夫诗二首 其二", "industry": "唐代", "author": "唐晅妻张氏", "content": "\n兰阶兔月斜，银烛半含花。自怜长夜客，泉路以为家。\n"}
{"title": "雨过", "industry": "清代", "author": "张裕钊", "content": "\n江天新霁好，林表暮光分。斜日映残雨，清风卷乱云。竹凉新叶战，荷湿暗香闻。顿觉炎歊失，开缄拂簟纹。\n"}
{"title": "屏迹", "industry": "宋代", "author": "陆游", "content": "\n昔者航涛江，云山迎我东，击楫誓江神，永托冥冥鸿。十年桑榆暖，万事马牛风。迩来愈屏迹，庭户深蒿蓬。就瓮挹新醅，傍畦撷晚菘。邻曲或念我，小鲜亦时供。喟然抚几叹，恨今已龙锺；向使早十年，何媿柴桑翁！\n"}
{"title": "吁嗟", "industry": "明代", "author": "秦镛", "content": "\n吁嗟此日不再得，今古几人持道脉。先贤讲学旧东林，明府得朋新丽泽。四子言如万斛珠，二泉说与千金易。绛帐清风拂子衿，黄堂化雨润丘陌。一旦归舆赋随初，吾道虽南马首北。仲尼归鲁是何年，泗水泉林并增色。田间遗老顿无主，使我攀车泪沾臆。草深一丈讲堂前，吁嗟此日不再得。\n"}
{"title": "谢王洪伯惠酒炭米五首", "industry": "宋代", "author": "包恢", "content": "\n杜陵四海志，不忍寒飕飕。投我一红炉，果胜千金裘。\n"}
{"title": "折杨柳", "industry": "南北朝", "author": "徐陵", "content": "\n袅袅河堤树。依依魏主营。江陵有旧曲。洛下作新声。妾对长杨苑。君登高柳城。春还应共见。荡子太无情。\n"}
{"title": "黄鹤楼", "industry": "明代", "author": "倪敬", "content": "\n黄鹤高楼今尚在，黄鹤高飞几千载。黄鹤仙人不复回，空余江水东流海。谁能搥碎黄鹤楼，谁能踢翻鹦鹉洲。诗人吾已轻崔灏，明月清风且放舟。\n"}
{"title": "得颙园越南来书赋此奉答", "industry": "近代", "author": "李洸", "content": "\n抱书郁郁意难明，赴海何人念老成。早料五噫真去国，可堪百战梦收京。入秋句傍沙场冷，待月潮从夜气生。忽忆山堂浑隔世，越裳消息又重瀛。\n"}
{"title": "答李曜", "industry": "唐代", "author": "吴圆", "content": "\n曳履优容日日欢，须言达德倍汍澜。\n\n韶光今已输先手，领得蠙珠掌上看。\n"}
{"title": "山居杂咏五首 其四", "industry": "清代", "author": "李锴", "content": "\n峣崅南山口，参差晚稼陈。谁知荷锄者，不是带经人。天地容归老，妻孥恕食贫。秋风看近在，红稻一尝新。\n"}
{"title": "叠中秋帖子词韵仍命翰苑诸臣和之 其四", "industry": "清代", "author": "弘历", "content": "\n徘徊真是倚琼楼，风物今宵继昨秋。法曲梨园浑厌闹，玉箫水调按歌头。\n"}
{"title": "偈七首 其七", "industry": "宋代", "author": "释允韶", "content": "\n篱畔黄花含晓露，庭前丹桂喷秋香。明明此物非他物，脱体承当不厮当。\n"}
{"title": "渔家傲 其三 送春六曲", "industry": "金朝", "author": "段克己", "content": "\n春去春来谁作主。怨他昨夜江头雨。把酒问春春不语。头懒举。乱红飞过鞦韆去。芳草淡烟江上路。鹧鸪声里斜阳暮。风外榆钱无意绪。空自舞。如何买得青春住。\n"}
{"title": "张运使挽词", "industry": "宋代", "author": "楼钥", "content": "\n惠周剑外与淮南，归卧空山且避谗。宴坐几年期不死，临行一著信非凡。不应杜乂束高阁，真使谢鲲居石岩。欲向西陵寻宿草，秋风何日送归帆。\n"}
{"title": "海棠花", "industry": "明代", "author": "佘五娘", "content": "\n海棠经雨更精神，独占园林第一春。袅袅娇红初睡足，盈盈淡粉晓妆新。秖应有艳能来蝶，便是无香亦可人。只恐明朝易零落，莫教惆怅怨芳辰。\n"}
{"title": "三月八日 其三", "industry": "宋代", "author": "韩淲", "content": "\n所贵知者希，初不与人事。飘风击坠瓦，彼岂有本意。百尔我所思，岂必待熟醉。烈士徒殉名，归洁似图易。鳣鲸困蝼蚁，兰苕巢翡翠。广心之昭融，巽语之极至。何若于燕閒，相与谈仁谊。\n"}
{"title": "竹浪轩", "industry": "明代", "author": "谢晋", "content": "\n湘波万顷净纤埃，嶰谷翻为滟滪堆。风撼翠涛平地起，雪消青涨屋头来。簟纹细蹴龙鳞动，扇影轻摇雉尾开。若从虚舟游世外，肯骑翔凤下蓬莱。\n"}
{"title": "闻雁", "industry": "宋代", "author": "蔡襄", "content": "\n霜风吹雁入南云，千里征人枕上闻。欲问梁园近消息，月沈星转五更分。\n"}
{"title": "礼雪庵祖师塔", "industry": "明代", "author": "释函可", "content": "\n孤留石塔镇千山，想见当年冰雪颜。身后能来天子诏，更无一语落人间。\n"}
{"title": "石榴", "industry": "近代", "author": "吴未淳", "content": "\n拟是胭脂染，幽庭数树丹。绛衣宵润露，锦帐晓凝寒。岂假朱幡护，无劳素手抟。西风秋意紧，百子迸霜丸。\n"}
{"title": "琴调相思引", "industry": "宋代", "author": "赵与仁", "content": "\n冰箔纱帘小院清。晴尘不动地花平。昨宵风雨，凉到木樨屏。\n\n香月照妆秋粉薄，水云飞佩藕丝轻。好天良夜，闲理玉靴笙。\n"}
{"title": "风蝶令", "industry": "近代", "author": "姚鹓雏", "content": "\n玉柱新筝雁，金炉小篆香。冰丝弹怨一行行。忘却黄昏，犹自理残妆。沟水东西去，春风上下狂。残花剩絮满银塘。待得圆荷，何处覆鸳鸯。\n"}
{"title": "刘节副内乡新居", "industry": "元代", "author": "杨弘道", "content": "\n去职未云久，幽人时到门。剧谈臻性理，随意具盘飧。凿井城隅宅，买牛江上村。圣朝深眷遇，安得守田园。\n"}
{"title": "咏志二十首 其十八", "industry": "明代", "author": "黄佐", "content": "\n阴阳迭升降，宇宙安所终。谁从广成子，超然入无穷。南山倚招摇，于焉息微躬。白䓘释我劳，中谷挹条风。南禺有鹓雏，愿言种梧桐。岂知八桂树，乃在番隅东。\n"}
{"title": "敬超先 其一", "industry": "宋代", "author": "邹浩", "content": "\n此地凭熊几使君，敬公名姓独超群。不因健笔曾推美，纵使忘形岂得闻。词翰莫窥真体要，江山犹带旧风云。我来访古惟高义，追想区区只自勤。\n"}
{"title": "曹仁宪谨荣寿 其一", "industry": "清代", "author": "蔡来章", "content": "\n溯厥生平学问醇，巍巍科甲独超伦。无双国士无双品，第一风流第一人。十载读书酬素愿，九重侧席重儒珍。欣然出宰东瀛地，为国为民共此身。\n"}
{"title": "和孙端叟寺丞农具十五首其十五牧笛", "industry": "宋代", "author": "梅尧臣", "content": "\n牧人乐下牧，背骑吹短笛。声穿吴云低，韵入楚梅的。谁嗟苦调急，自与幽意寂。应同尧时民，歌将土壤击。\n"}
{"title": "题贞节卷", "industry": "明代", "author": "张诩", "content": "\n珠玉携来谁氏卷，烂然照我小西湖。纲常若论渠贞节，妇辈翻嗟烈丈夫。绰楔光腾今宅里，丹青谁貌女师模。休言世道无关系，一发千钧赖此扶。\n"}
{"title": "花朝日白苏斋看梅", "industry": "明代", "author": "袁宏道", "content": "\n一倍惜花时，寒香滴酒卮。幸依无事客，且喜不蟠枝。近枕通幽梦，安禅伴净尼。未知白苏老，酬唱几番诗。\n"}
{"title": "送易架阁", "industry": "明代", "author": "徐贲", "content": "\n何处唱离歌，前湖一棹过。日斜山似近，水落渚偏多。寒意归沙柳，秋风到浦荷。不知今夜梦，还隔几烟波。\n"}
{"title": "赠蜀二史", "industry": "宋代", "author": "楼钥", "content": "\n老我桂冠慙复弹，羡君登第遽休官。幸哉有子事尤美，专以为亲人更难。旧说三贤皆特操，今看二士倍荣观。同归犹及襄阳老，一舸清风廿四滩。\n"}
{"title": "岁晚书怀", "industry": "宋代", "author": "陆游", "content": "\n早见龙翔上太清，即今孤宦老山城。灵丹不解换凡骨，薄命枉教生太平。积雪楼台增壮观，近春鸟雀有和声。如山吏牍何时了？惆怅西窗晚照明。\n"}
{"title": "赠许季升五首", "industry": "宋代", "author": "赵蕃", "content": "\n清江人物推陈谢，不减当年孔与刘。肯为赋诗仍作序，要明吾子乃儒流。\n"}
{"title": "早夏偶作", "industry": "宋代", "author": "李觏", "content": "\n閒愁不觉过年光，强半精神似醉乡。几度雨来成恶热，有时云断见斜阳。古人事业尘空满，故国园林草自长。赖得南华怜我病，一篇齐物胜医方。\n"}
{"title": "感遇 其八", "industry": "明代", "author": "邱云霄", "content": "\n南登万丈峰，上有千尺桐。高枝待凤鸟，下体奏南风。寂寥在空谷，众木纷异同。樵人轻斧斤，日事深山中。但恐秋风落，共委荆棘丛。嗟哉韶庭音，岂上炊爨功。\n"}
{"title": "送韩存中侍郎赴光州二首 其一", "industry": "宋代", "author": "吕本中", "content": "\n公今处群士，培塿望嵩高。不有千钧重，虚蒙一字褒。荒山伏虎兕，小径狎狸猱。默坐吾已得，往寻渠自劳。\n"}
{"title": "高阳台", "industry": "近代", "author": "寇梦碧", "content": "\n翠鬓蝉轻，瑶宫凤小，倚娇正要人怜。屡误芳期，好花惯被春瞒。新词付与红儿唱，啭朱樱、字字都妍。怎消他，笑晕梨涡，羞晕蛾弯。重来空抱樊川恨，奈歌云缥缈，舞袖阑珊。冯泪量珠，青衫一倍清寒。玉箫再世浑难卜，惹离魂、长绕湘弦。更何堪，梦隔银屏，人隔银弯。\n"}
{"title": "月中行 题画", "industry": "近代", "author": "饶宗颐", "content": "\n云廊水院日初红。馀雪昨宵融。一春收拾入帘栊。会意有飞虫。愁浓如簇山千点，心长挂、冷雨疏钟。江潭梦断酒旗风。烟浦画桥中。\n"}
{"title": "江城梅花引", "industry": "近代", "author": "常燕生", "content": "\n休教误妾一春闲。杏已残。柳将绵。只有东风一剪尚轻寒。吹向梦中浑不觉，正一地，长飞去，云那边。那边那边路几千。山也艰。水也难。怕也怕也，怕盈盈、还遇遮拦。惊破一场春梦更阑珊。此际闲愁何处也，人独立，小庭院，乱花前。\n"}
{"title": "古从军词和马云翎 其二", "industry": "清代", "author": "王又旦", "content": "\n奉命移旧垒，车徒发皋兰。四顾莽肃肃，野气蹙天寒。万灶驻桃林，男女杂旌竿。红粉隘大路，马上明绡纨。昔日随都尉，令严不遑餐。一鼓斩女子，勋名永不刊。\n"}
{"title": "太白楼赠肖斋呼子孟", "industry": "明代", "author": "田汝𦓹", "content": "\n二豪临眺罢，千古擅风流。我辈同登日，江山万里秋。风烟淮海色，舟楫故园愁。把酒凌倒影，长歌忆旧游。\n"}
{"title": "挽郭州判", "industry": "明代", "author": "黄仲昭", "content": "\n佐县才华众所钦，重看佐郡慰民心。一时品藻归清誉，几树甘棠蔼绿阴。枳棘忽惊丹凤老，松楸长锁白云深。宦途喜有承家子，奕奕声光动士林。\n"}
{"title": "西塞山图", "industry": "宋代", "author": "戴表元", "content": "\n空中生业寄鱼蓑，云是亲情水是家。便有踪由无处觅，春风岸岸野桃花。\n"}
{"title": "吴节妇", "industry": "明代", "author": "乌斯道", "content": "\n忆昔嫁君时，赠我白罗帨。君殁帨犹存，拭我泣君泪。泪尽帨不烂，长留箧中看。并州有剪刀，谁能剪一半。将心比罗帨，皎皎如素丝。素丝可以染，妾心终不移。\n"}
{"title": "春日杂诗 其四", "industry": "近代", "author": "黄浚", "content": "\n榆阴冉冉酿春晴，栏罅繁花不识名。独有白桃偏侧艳，缘阶亭午压蜂声。\n"}
{"title": "宫词一百首", "industry": "明代", "author": "王叔承", "content": "\n汉王击筑慕边勋，妾抱箜篌歌塞云。莫遣玉关消息断，侬家况有卫将军。\n"}
{"title": "中秋月 其五", "industry": "宋代", "author": "汪莘", "content": "\n诗人长以月为心，对月题诗随浅深。缺此作钩圆作鉴，白将如玉紫如金。鍊丹道士绵绵守，见性禅师了了吟。今夜谁家杀风景，聒天鼓吹到横参。\n"}
{"title": "和再饮酒二首 其一", "industry": "元代", "author": "廖大圭", "content": "\n浇醨世已甚，之子但醇醇。雠书南郭下，独抱希世珍。所愿非声利，有怀在清真。日夕故人至，持觞时茹新。\n"}
{"title": "寄张宰几仲", "industry": "宋代", "author": "许景衡", "content": "\n往在横塘诗酒社，而今不忍重寻思。时人狂简无如我，县尹风流更有谁。塞上尘沙长冥寞，江南梅柳正葳蕤。人生閒健须行乐，莫学安仁鬓早衰。\n"}
{"title": "桃源忆故人 舟次瓜步怀徐姬石莲", "industry": "明代", "author": "陆亮辅", "content": "\n桃花碎影江如靛，隔断相思一半。昨夜曾题纨扇，镜里莲如面。无边春草江南怨，好梦被谁偷换。柳外老莺啼遍，报道看花晚。\n"}
{"title": "冬日放言二十一首", "industry": "宋代", "author": "张耒", "content": "\n风雨连江气，十月如深冬。坐曹日暮归，密室温炉红。惨惨庭下日，骚骚窗外风。三杯容我醉，万事听天工。\n"}
{"title": "徂暑山行过临江宿熊氏池馆留题五首 其四", "industry": "明代", "author": "林大春", "content": "\n湜湜池中鱼，熠熠枝上禽。禽声一何哀，鱼泳如有心。犹记含环归，日暮听鸣琴。感此叹人生，胡为悲陆沉。\n"}
{"title": "春江寓目", "industry": "明代", "author": "李流芳", "content": "\n西日欲坠江村涵，浅汀深莎相映蓝。垂杨滚絮不恋地，柔藤落花稳住潭。白头天涯自无主，朱颜明镜谁为憨。思君不来春易老，令人肠断偏江南。\n"}
{"title": "闷题", "industry": "唐代", "author": "郑谷", "content": "\n落第春相困，无心惜落花。荆山归不得，归得亦无家。\n"}
{"title": "花哀十首 其五", "industry": "明代", "author": "李江", "content": "\n春暮花残月色昏，逝随流水恨还吞。听鸾不见窗前影，跨凤空飞夜半魂。万里稀音愁客路，五云声动喜天阍。个中悽怆无人问，春暮花残月色昏。\n"}
{"title": "浣溪沙·安亭老人嘱和此调二首 其一", "industry": "当代", "author": "谷海鹰", "content": "\n浊劫清凉试一图。任他兴废与亲疏。韦编相伴即仙庐。次第花潮忺鹤发，交番灵雨涨心湖。味于真处淡如无。\n"}
{"title": "偈五首 其一", "industry": "宋代", "author": "释弥光", "content": "\n一拶当机怒雷吼，惊起须弥藏北斗。洪波浩渺浪滔天，拈得鼻孔失却口。\n"}
{"title": "偈颂八十五首 其八", "industry": "宋代", "author": "释妙伦", "content": "\n禅禅，断贯索左穿右穿。道道，生苕帚横扫竖扫。\n"}
{"title": "怨歌 其一", "industry": "清代", "author": "髡残", "content": "\n春风吹绿草，草绿伤人心。残花落便落，琐碎沾衣襟。\n"}
{"title": "闻莫尚书周侍郎已自鄂州过江入汉上", "industry": "宋代", "author": "叶梦得", "content": "\n再见狂胡力请平，将军无事罢屯营。传军已割淮壖地，牙帐仍收鄂渚兵。胜日身犹堪杖策，衰年耳自厌鸣钲。角巾初了东归约，安用区区岘首名。\n"}
{"title": "诗一首", "industry": "宋代", "author": "何颉之", "content": "\n长安古碑用乐石，虿尾银钩擅精密。缺讹横道已足哀，况复镌裁代砖甓。有如天吴及紫凤，颠倒在衣吁可惜。\n"}
{"title": "江心望彭泽作", "industry": "宋代", "author": "晁补之", "content": "\n青山缺处大江奔，江口山颜见县门。一世定无纡辔处，故应来此着琴尊。\n"}
{"title": "句 其四", "industry": "宋代", "author": "苏轼", "content": "\n阳虫陨羿丧厥喙，羽渊之化帝祝尾。\n"}
{"title": "沁园春 述怀原韵答刘家传学兄", "industry": "当代", "author": "曹菁", "content": "\n晓月移窗，白露生庭，肃气袭人。渐银河褪色，繁星潜影，工商启肆，市井扬尘。沅浦舟忙，鼎城车闹，莽莽乾坤又入春。无昼夜，任流年催老，天地翻新。当时烽火彤云，匹夫志，兴亡负此身。恨有怀投笔，请缨无路，严平卖卜，原宪居贫。寓意诗骚，埋头经史，忘却秋风鲈与莼。斜阳下，且苏黄作伴，屈杜为邻。\n"}
{"title": "题方山人听秋轩", "industry": "明代", "author": "胡应麟", "content": "\n密甃疏棂翠筱中，碧天遥挂二梧桐。何时自挟蒲团至，坐领阶前万叶风。\n"}
{"title": "白云山樵歌", "industry": "明代", "author": "沈周", "content": "\n白云山，在何处，太和峰下、紫翠堆边是。山中道人玉作斧，惯向云根斫琪树。束之三万束，凡火不能熂。却使火龙水虎相煅炼，黄婆鼎中七七始成齐。小服百年饱，大服饱千岁。长生之药元酒味，永不饥兮永不醉。神仙洞里观棋去，斧柯烂尽不归来，人间甲子须臾事。\n"}
{"title": "观灯", "industry": "宋代", "author": "韩维", "content": "\n稻收禾熟廪囷盈，民俗熙熙鼓腹行。万点华灯虽不夜，十分芳酒是无明。齐人有本先循法，爱己何心欲更生。更有一机当妙悟，寥寥空外管弦声。\n"}
{"title": "游龙门诗十二首 其九 圣善寺", "industry": "宋代", "author": "韩维", "content": "\n陟径凡几盘，坐堂聊一息。龙去空旧岩，崖崩有遗石。不见林下僧，鸟啼山寂寂。\n"}
{"title": "豕", "industry": "宋代", "author": "梅尧臣", "content": "\n司原豢俗豨，日见容阴昵。喜比为白麟，惟忧不丰溢。烈飚泽雨作，真声向人出。司原悔何由，肝胆空骇栗。\n"}
{"title": "城东杂诗七首 其五", "industry": "近代", "author": "连横", "content": "\n十亩閒閒好种桑，维南维北免思量。他年衣被苍生志，付与天孙织七襄。\n"}
{"title": "题书", "industry": "清代", "author": "周馨桂", "content": "\n一老深山问是谁，将母四皓采芝时。人间尽道官荣好，自有高人世不知。\n"}
{"title": "题溪山小隐图", "industry": "明代", "author": "守仁", "content": "\n自我初陟浮丘峰，十年往还如梦中。向来朱颜今白发，只有山色当时同。青桤丛边数间屋，夜夜白云檐下宿。道人心境云共閒，啸傲云林谢尘俗。桥头野客行迟迟，归来似有东林期。一声清磬万山暝，知是上方禅定时。\n"}
{"title": "访子威都事不遇", "industry": "元代", "author": "黄清老", "content": "\n清晓抱绿绮，来就夫君弹。夫君久已出，野水流花间。石涧度微雨，秋生湖上山。松阴坐永日，心与云俱闲。人事有离合，白鸥聊共还。\n"}
{"title": "夜坐次林海山韵", "industry": "宋代", "author": "黄庚", "content": "\n人倚幽窗夜未阑，竹炉灰冷篆烟残。一天露气星辰湿，万壑风声草木寒。老去客怀多感慨，年来世事转艰难。何时归隐孤山下，明月梅花约共看。\n"}
{"title": "九日游陈氏西园即席次镜川杨学士韵 其二", "industry": "明代", "author": "倪岳", "content": "\n红叶明孤屿，黄金媚一川。山童供午饷，野老刈秋田。归鸟高还下，閒云往复旋。试看村社日，扶醉说丰年。\n"}
{"title": "依韵自和送诗寄潘歛州", "industry": "宋代", "author": "梅尧臣", "content": "\n潘侯擅诗笔，五色神授江。世家有大勋，佐舜同厖降。子孙逢太平，少小事书窗。源流本慷慨，吐论皆经邦。量犹函牛鼎，吾徒媿罂缸。开口必典车，省腹唯空腔。作者过我门，应笑无戟幢。穷老在弊庐，何异守户尨。有心希买交，白璧无一双。\n"}
{"title": "秋晚游谦上人庵四首", "industry": "宋代", "author": "张嵲", "content": "\n嶷嶷群峰当户立，泠泠绝涧出山长。虚寮竟日无余事，默坐时闻柏子香。\n"}
{"title": "望莲台", "industry": "唐代", "author": "朱景玄", "content": "\n秋台好登望，菡萏发清池。半似红颜醉，凌波欲暮时。\n"}
{"title": "晚眺二首 其一", "industry": "宋代", "author": "方一夔", "content": "\n依稀风景小羌村，不欠东屯稻菽园。阿魏捣香风送响，雕胡擘玉水开痕。招邀紫翠山当座，摽拨红黄菊上盆。世上去来俱是客，随风吹送梦归魂。\n"}
{"title": "谒金门 其二", "industry": "清代", "author": "周之琦", "content": "\n愁脉脉。还是飘蓬踪迹。水远山长音信隔。秋衾残梦积。燕子欲飞无力。何处人家坊陌。如此光阴如此客。相思留不得。\n"}
{"title": "夏日闲居", "industry": "宋代", "author": "俞汝尚", "content": "\n无人到穷巷，长日守闲居。宿火惟烘药，新晴还晒书。邻翁伴村酒，稚子课园蔬。门外蒿莱地，泥深不用锄。\n"}
{"title": "有怀", "industry": "明代", "author": "郑善夫", "content": "\n独客路千里，美人天一方。连宵入我梦，今日写新章。白月犹故国，青山皆异乡。不堪秋信至，梧叶下沧浪。\n"}
{"title": "处士林知墓", "industry": "宋代", "author": "刘涛", "content": "\n处士坟三尺，吴山松万株。空馀著书业，不见炼丹炉。道古言难合，年高势最孤。盛朝礼乐备，无处用真儒。\n"}
{"title": "过伊仆射旧宅", "industry": "唐代", "author": "李商隐", "content": "\n朱邸方酬力战功，华筵俄叹逝波穷。回廊檐断燕飞去，\n\n小阁尘凝人语空。幽泪欲干残菊露，馀香犹入败荷风。\n\n何能更涉泷江去，独立寒流吊楚宫。\n"}
{"title": "昌言有咏石发诗三章模写精楷难复加仆虽未睹", "industry": "宋代", "author": "司马光", "content": "\n琅菜来从若木边，非膏非沐绿宛延。玉盘委积羞嘉客，不是陶家无馔钱。\n"}
{"title": "葛岭杂书", "industry": "元代", "author": "张雨", "content": "\n小娃小艇无踪迹，只有荷花雨溅裙。净洗一方天水碧，不教歌板污游云。\n"}
{"title": "离富池望庐岳是日入夹口直达浔阳遂舍大江之", "industry": "宋代", "author": "张耒", "content": "\n山秀江清三百里，与君三宿一扁舟。饮残桑落溪云暮，卧冷桃笙楚雨秋。舟隐长江逢夹口，眼明五老立云头。几年泽国行将遍，归与亲朋说旧游。\n"}
{"title": "金陵题咏", "industry": "清代", "author": "王季珠", "content": "\n一条带水永纡回，南部名都此占魁。吊古客寻鸿爪去，卖花娘抱马头来。清时酒奏升平曲，劫后风悲瓦砾堆。听说鸡鸣山半寺，梁皇尚有舍身台。\n"}
{"title": "过郑曲", "industry": "唐代", "author": "祖咏", "content": "\n路向荣川谷，晴来望尽通。细烟生水上，圆月在舟中。\n\n岸势迷行客，秋声乱草虫。旅怀劳自慰，淅淅有凉风。\n"}
{"title": "送岑圣眉北上", "industry": "明代", "author": "陈恭尹", "content": "\n少有文章老更成，每从林下领诸生。南溟不负抟风力，北路无嫌踏雪行。双阙晴时瞻紫气，五云开日奏新名。君家旧德黄门在，看尔飞扬继直声。\n"}
{"title": "谒圣容", "industry": "唐代", "author": "浑惟明", "content": "\n法雨震天雷，祁山一半颓。鳞鳞碧玉色，寂寂现如来。缧髻从烟合，圆光满月开。从兹一顶谒，永劫去尘埃。\n"}
{"title": "灵洲山寺送戚少保还东牟 其二", "industry": "明代", "author": "欧大任", "content": "\n楼船郁水路初分，鹅鹳春洲讵可闻。细柳旧逢周太尉，武陵今送马将军。江南鼓吹歌黄鹄，岭外旌旗袅白云。一代登坛谁得似，中原何日不思君。\n"}
{"title": "鹧鸪天 和荃庵闻歌", "industry": "清代", "author": "何振岱", "content": "\n待诉飘零已皱眉。为谁吹怨玉参差。啼残菱镜花无赖，暝入纱棂烛不知。桑海换，百怀非。怜君白首听黄鹂。人间多少伤心事，莫但灵襟黦酒悲。\n"}
{"title": "筑室种树", "industry": "宋代", "author": "刘敞", "content": "\n诛茅作吾庐，种树满百株。偃仰可卒岁，优游问谁如。墨翟不暖席，仲尼无安居。良知圣贤贵，逝与功名疏。清泉可深凿，恶草须早除。适意田野间，谁能叹归欤。\n"}
{"title": "咏白莲十首 其七", "industry": "明代", "author": "陈子壮", "content": "\n朱阑翠箔渺前身，梨影梅魂认未真。凉雨过时香亦洗，孤清难买水仙邻。\n"}
{"title": "山中寄凝密大师兄弟", "industry": "唐代", "author": "齐己", "content": "\n一炉薪尽室空然，万象何妨在眼前。时有兴来还觅句，\n\n已无心去即安禅。山门影落秋风树，水国光凝夕照天。\n\n借问荀家兄弟内，八龙头角让谁先。\n"}
{"title": "旅舍中秋一首", "industry": "宋代", "author": "苏籀", "content": "\n芦笙茆茹野人编，竹几藜床已侈然。月满光临感珠夜，风高冷过曝衣天。酒浮炉肆人呼友，雀啅梅花鹭睨莲。静士兀然方止酒，旧琴不计有无弦。\n"}
{"title": "次韵王彦昭感秋三首", "industry": "宋代", "author": "张耒", "content": "\n木落风高秋雁归，初晴野水涨清伊。东流会向淮南去，凭寄秋来无限悲。\n"}
{"title": "感兴", "industry": "宋代", "author": "蒲寿宬", "content": "\n晨起自理发，握发双泪流。不见结发人，惆怅空白头。君留白发种，种作一段愁。茁哉秋蓬根，念此春荑柔。\n"}
{"title": "闻砧", "industry": "清代", "author": "黄与坚", "content": "\n万井西风下，城高一叶飞。可怜今夜月，重捣去年衣。听乱情交切，声疏力渐稀。异乡刀尺冷，多少客思归！\n"}
{"title": "满江红 棠村尚书得第五令子，先有梦兆。作松下五苗图志异，命制此阕", "industry": "清代", "author": "李良年", "content": "\n好梦谁传，苍鳞底、数茎低绕。恰流苏帐卷，认镮人到。生子当为丰岁谷，读书早辨琅邪稻。看陇西、花萼谢家兰，浑凡草。缝绣字，针神巧。添画谱，龙眠好。记松肪五粒，问年最小。草木知名移未得，楂梨曾博君王笑。且重摹、一幅上金门，嘉禾表。\n"}
{"title": "初夏", "industry": "清代", "author": "孙原湘", "content": "\n绿阴浓染合欢床，花里潜踪入洞房。幽怨襟情难细语，转疑滋味胜初尝。不知金钿何时落，谁识罗裙别有香。道是分明原是梦，风光瞥去耐思量。\n"}
{"title": "春霄山斋步月思少北", "industry": "明代", "author": "薛雍", "content": "\n淡淡月华明书台，松风入室柴门开。万峰青向海中出，一水白从山上来。孤鹤依云傍僧榻，美人负我空酒杯。此情此夜犹堪赏，念尔相思独徘徊。\n"}
{"title": "王至卿乘舆见假赋谢并期试事入长安", "industry": "明代", "author": "胡应麟", "content": "\n烨烨青油幰，平分片诺中。乘舆劳郑相，蓝舆狎陶公。未拟驱金犊，宁须跨玉骢。燕台百里近，六翮趁天风。\n"}
{"title": "萧然", "industry": "明代", "author": "屈大均", "content": "\n萧然喧寂外，高卧喜无人。红萼憎多艳，香醪恨太醇。寒知难至曙，老欲不胜春。啼杀垂杨里，流莺汝苦辛。\n"}
{"title": "即事", "industry": "清代", "author": "弘历", "content": "\n高唐赤地多，八分灾已成。将谓率如此，羸瘵难拄撑。加赈爰降诏，庶以慰民情。今朝过东阿，景象似少更。村落足鸡彘，麦苗亦葱菁。睹此怀为宽，不觉玉辔停。民瘼贵体知，巡狩有常经。设惟事高居，空谈纸上兵。\n"}
{"title": "锦衣归钓图", "industry": "明代", "author": "顾清", "content": "\n天上归来锦作袍，吴江春水泛蒲萄。傍人未识扁舟意，犹道先生学钓鳌。\n"}
{"title": "以鼎炉遗关子东有诗相谢次韵", "industry": "宋代", "author": "王之望", "content": "\n君家聚古无不有，不腆敝器何足奇。两首新诗愧虚辱，恨无郜鼎为君移。\n"}
{"title": "赠倪考功迁任少参之两浙", "industry": "明代", "author": "湛若水", "content": "\n伯氏乘骢騋，从我游金台。红尘白日翳，易水悲风回。爱弟青云器，新参紫薇治。到家奏埙篪，歌啸致予意。\n"}
{"title": "渑池", "industry": "唐代", "author": "汪遵", "content": "\n西秦北赵各称高，池上张筵列我曹。 何事君王亲击缶，相如有剑可吹毛。\n"}
{"title": "芍药 其二", "industry": "明代", "author": "符锡", "content": "\n芍药花开对小堂，似□儿女学新妆。丛丛相映犹堪惜，况复一枝无并芳。\n"}
{"title": "乔衡州母夫人", "industry": "明代", "author": "顾璘", "content": "\n慨息夫人节，艰危烈士心。盛年孤影立，中路百忧侵。泪苦惟啼血，儿娇况在襟。机丝秋壁静，篝火夜堂深。突尔看纡紫，终然慰脱簪。金珠收宠数，阃閤正规箴。转叹君臣际，空为板荡唫。\n"}
{"title": "太一宫", "industry": "元代", "author": "王恽", "content": "\n庭树潇潇绿满廊，日长深锁碧窗凉。隔帘遥见秋来处，一叶轻黄堕井床。\n"}
{"title": "玩鞭亭", "industry": "宋代", "author": "杨杰", "content": "\n晋祚衰微鼎欲迁，梦惊营垒日回旋。强臣驾驭无长策，追骑留连有宝鞭。险捋虎须曾幸免，怒形蜂目亦徒然。谁能杖箠平凶乱，千古荒城锁暮烟。\n"}
{"title": "潘园观彭刚直公画梅", "industry": "清代", "author": "夏孙桐", "content": "\n虬柯拔地劲如铁，一曲晴廊贮香雪。笔痕墨晕皆不知，池畔清波照孤洁。缟衣仙人世外姿，空山癯士岁寒节。漫向寻常枝蕊间，煮石逃禅话优劣。自古乾坤赖清气，亦同姜桂耐含齧。魏徵妩媚真天然，始识花中有奇杰。铜井铜坑十万株，春风过眼还斯须。屹然素壁镇山物，月夜环佩仙灵趋。风流耆旧今销歇，梦想中兴閒岁月。挥毫点染太平春，飒爽犹疑动毛发。我来花下停扁舟，林逋孤调惭公俦。但祝参天乔木护此画，东南半壁春长留。\n"}
{"title": "次韵黑毡歌", "industry": "宋代", "author": "韩驹", "content": "\n黝奴生长西南夷，朅来中国蒙公知。提携十年行万里，宠爱肯为新人移。但愿结发为玄妻，不愿能歌名雪儿。夜寒僮仆尽僵缩，我独妩媚呈馀姿。只惭家世不可考，辩舌推源烦惠施。苦言泸水异京水，生女那复白如脂。或疑乌几定乃祖，又言黑貂为姆师。托身似与青女约，荐枕常须黄妳随。长伸两脚得安卧，莫作杜老怜腰支。他年老朽幸勿弃，从来弱质不自持。贤哉翁诗善名我，不须更换昆崙诗。\n"}
{"title": "远别离", "industry": "明代", "author": "胡应麟", "content": "\n远别离，古有之。不见牵牛星，荧荧河汉湄。黄姑弄杼轴，锦石为支机。招要自成匹，永永不相疑。终朝卧阊阖，折花事游嬉。逡巡怒上帝，立遣东西驰。天孙尚尔尔，世人了可知。酌君一杯酒，听我歌别离。君不见重瞳堕地气食牛，扫除六合朝诸侯。美人娇爱置金屋，彭城著绣誇遨游。时危势屈走垓下，楚歌四面兴仇雠。蛾眉倏忽化黄土，拔山力尽乌江头。君不见隆准布衣奋三尺，蹙项诛秦四海一。淮阴菹醢百虑空，掌上娇儿夜啼泣。回身楚舞涕泗横，黄鹄摩天招不得。未央美人居厕中，地下谁呼宠姬戚。古来豪杰流，往往称二子。裂眦摧天关，五岳任驱使。徘徊一妇人，竟作别离死。何况蚩蚩辈，畴能不罹此。房帷仅咫尺，陷阱如丘山。不信别离苦，焉知行路难。荆榛莽闺闼，对面生尤愆。逝将舍之去，去去适荆蛮。荆蛮非我乡，念欲还长安。载歌别离曲，使人叹息摧朱颜。远别离，何匆匆。浮世狭，难为容。胡不醉我美酒三千钟。蒲萄之酿紫花泼，绿尊翠杓春溶溶。两手持蟹螯，拍浮玉缸中。落叶有时合，明珠有时逢。人生把酒当尽醉，回头万事成虚空。项刘两竖子，龌龊非莫雄。天孙与河鼓，儿女徒忡忡。二妃从游已百岁，湘水底事流啼红。屈原李白俱谩语，谑浪分明欺乃公。大人虎变挟宇宙，傍日月驾双飞龙。黄童姹女永相逐，周游八极乘罡风。安能低眉折腰局促，相若辕下驹守樊笼。远别离，何匆匆。安能低眉折腰局促，相若辕下驹守樊笼。\n"}
{"title": "途中题山泉", "industry": "唐代", "author": "白居易", "content": "\n决决涌岩穴，溅溅出洞门。向东应入海，从此不归源。\n\n似叶飘辞树，如云断别根。吾身亦如此，何日返乡园。\n"}
{"title": "秋日登栖云岭", "industry": "明代", "author": "明秀", "content": "\n黄落山川入望遥，行过云岭忆前朝。秋风废苑悲丛棘，明月珠帘想玉箫。岛屿晴浮渔树浦，江潮寒上海鲜桥。迢迢西崦斜阳路，惟见归鸦趁暮樵。\n"}
{"title": "玉带生歌并序", "industry": "清代", "author": "朱彝尊", "content": "\n玉带生，文信国所遗砚也。予见之吴下，既摹其铭而装池之，且为之歌曰：\n玉带生，吾语汝：汝产自端州，汝来自横浦。幸免事降表，佥名谢道清，亦不识大都承旨赵孟俯。能令信公喜，辟汝置幕府。当年文墨宾，代汝一一数：参军谁？谢皐羽；寮佐谁？邓中甫；弟子谁？王炎午。独汝形躯短小，风貌朴古；步不能趋，口不能语：既无鹳之鹆之活眼睛，兼少犀纹彪纹好眉妩；赖有忠信存，波涛孰敢侮？是时丞相气尚豪，可怜一舟之外无尺土，共汝草檄飞书意良苦。四十四字铭厥背，爱汝心坚刚不吐。自从转战屡丧师，天之所坏不可支。惊心柴市日，慷慨且诵临终诗，疾风蓬勃扬沙时。传有十义士，表以石塔藏公尸。生也亡命何所之？或云西台上，唏发一叟涕涟洏，手击竹如意，生时亦相随。冬青成阴陵骨朽，百年踪迹人莫知。会稽张思廉，逢生赋长句。抱遗老人阁笔看，七客寮中敢（口夭）怒？吾今遇汝沧浪亭，漆匣初开紫衣露，海桑陵谷又经三百秋，以手摩挱尚如故。洗汝池上之寒泉，漂汝林端之霏雾；俾汝畏留天地间，墨花恣洒鹅毛素。\n"}
{"title": "病减", "industry": "宋代", "author": "陆游", "content": "\n病减停汤熨，身衰赖按摩。书亏平日课，睡比故年多。龟卜占休泰，医方校阙讹。有时还一笑，隔浦起渔歌。\n"}
{"title": "东岳集五言杂咏六首 其一", "industry": "近代", "author": "俞平伯", "content": "\n茅檐绝低小，一载住农家。照影西塘水，贪看日易斜。\n"}
{"title": "子先宗友试兰省送以小诗", "industry": "宋代", "author": "李昴英", "content": "\n毫端五色织成章，皎皎清标月照梁。再战文场推定霸，一经书法首尊王。鞭扬瘐岭梅花早，梯上寒宫桂籍香。师道自居吾岂敢，所期竹帛远流行。\n"}
{"title": "十二月二十九夜大雪 其一", "industry": "宋代", "author": "杨公远", "content": "\n六出霏霏饯岁华，终宵撩乱扑窗纱。未言造化工夫巧，且看乾坤景象奢。□□□□□□□，□□□□□□花。明朝正旦常年别，琼户瑶阶一样誇。\n"}
{"title": "题樊南生小象四十韵", "industry": "清代", "author": "张祖继", "content": "\n文士如飞将，终身太数奇。问年丁午壮，卜命甲辰雌。易辙原无那，陈情总见疑。虽蒙濮阳辟，敢负相公知。金屋新人笑，红尘故剑遗。何年荐绵竹，九日咏江蓠。完璧傥归赵，明珠终报随。谁容祢处士，我忆郑当时。排笮党人结，机权宦竖持。殊勋尊圣相，大手赋韩碑。忠过刘司户，情深杜牧之。怜才拌痛哭，感事托微词。传仅入《文苑》，生堪为士师。仁心独活狱，强项自无私。才大难为用，平生未展眉。鹏抟中道滞，獭祭后生嗤。学比南溟富，胸罗太华奇。梦中传彩笔，意外见深思。颇得风人旨，原非浪子诗。晚成唐格调，深入杜藩篱。事业已如此，家庭更可悲。早孤天不吊，多累母先衰。兼抱安仁痛，还生白老痴。居贫敢言孝，失教不能慈。大卤穷凶久，天王问罪迟。四方兵振动，万户众流离。故宅悬如磬，长安乱似棋。渠魁才授首，大雨又愆期。衡岳删文稿，湘滨洗砚池。浮生口嚼蜡，多病鬓添丝。遣兴吟桃叶，知音失柳枝。鸳机梦惆怅，莲府客罗维。系本出元帝，饥当餐紫芝。养生心见性，止念寿齐颐。玉洞清凉地，金炉大药资。藏修一麟角，莫恋五羊皮。赖有丹青手，写成鸾凤姿。心香烧一瓣，清酒咒三卮。欲救江西派，先为刘子仪。寸心无限意，相对自神驰。\n"}
{"title": "和张器先十绝 其三", "industry": "宋代", "author": "杨万里", "content": "\n谁云涸辙困波臣，合脱青鞋立缙绅。寄与有司高著眼，后来文格待渠新。\n"}
{"title": "赠悼怀太子挽歌辞二首 其二", "industry": "唐代", "author": "白居易", "content": "\n剪叶藩封早，承华册命尊。笙歌辞洛苑，风雪蔽梁园。卤簿凌霜宿，铭旌向月翻。宫寮不逮事，哭送出都门。\n"}
{"title": "宫词", "industry": "明代", "author": "何景明", "content": "\n微霜凄凄金井栏，城头月出冻云残。玉楼高对蓬莱雪，谁道宫中夜不寒。\n"}
{"title": "和韵送方翔仲赴省 其一", "industry": "宋代", "author": "项安世", "content": "\n无问其详问其略，奏牍于今祖谁作。三年戍卒箭痍深，长夜破胆鐎铜音。文皇不共□□□，三五须从贾生说。曲江赐酒黄封瓶，仙韶度曲宫花明。江东六月归来早，江西先拜梭山老。\n"}
{"title": "送邓汝高督学滇中", "industry": "明代", "author": "胡应麟", "content": "\n燕台春色照龙泉，藉甚王褒奉使年。奇字旧从千古识，遗经重向百蛮传。高峰越巂停征旆，大海昆明息战船。万仞点苍题赋日，抽毫何似帝京前。\n"}
{"title": "吴汉槎归自塞外，邀同王阮亭祭酒毛会侯大令钱介维小集作歌以赠，用东坡海市诗韵", "industry": "清代", "author": "宋荦", "content": "\n塞外长白横长空，吴君廿载冰霜中。岂意玉关得生入，云霄重望蓬莱宫。哀笳听罢鬓毛改，纵横老笔偏能工。鱼皮之衣捕貂鼠，曾披榛莽寻黄龙。甫草寓书感生别，题诗惨绝梅村翁。归来两公已宿草，惟君杯抱犹豪雄。时平好献《大礼赋》，少陵遇合无终穷。相逢一笑快今日，俯仰况复当春融。谈诗命酒皆老辈，何惜倾倒玻璃钟。楛矢石砮夸创见，君之所得亦已丰。夜阑醉眼望天汉，恍惚鸭绿磨青铜。世间万事一海市，且看梅萼开春风。\n"}
{"title": "句", "industry": "宋代", "author": "郑文宝", "content": "\n登临虽未立。\n"}
{"title": "汉家 其二", "industry": "清代", "author": "高心夔", "content": "\n水断卢龙八月冰，寒沈毳帐夜生棱。郊人聚柝田无烛，候吏迎銮马不腾。璧月琼枝空邸第，铜牙弩矢在园陵。六宫休惜蒙霜露，羁旅乾坤数中兴。\n"}
{"title": "望江南 其十四 红桥春游词", "industry": "清代", "author": "董元恺", "content": "\n虹桥好，万树带垂杨。新笋穿泥云覆屋，疏篱列障竹为墙。魂断旧雷塘。\n"}
{"title": "访海月上人不遇", "industry": "明代", "author": "卢楠", "content": "\n锡杖到来知几日，天花落尽锁春山。柴门流水不相顾，漠漠烟云送我还。\n"}
{"title": "咏洛翘庭中紫薇花用前榴花诗均", "industry": "清代", "author": "许传霈", "content": "\n玉堂声价上青云，何幸清斋话夕曛。霞粲深红连绛幄，烟笼浅碧衬罗裙。凉归高树留题健，坐对黄昏结屋勤。漫道元微之不作，惜花今日又逢君。\n"}
{"title": "闻刘彦说率友生过别业以诗寄之与彦说之约者皆当和此诗也", "industry": "宋代", "author": "赵蕃", "content": "\n柿栗当收穫稻终，驾言野适兴何穷。门生二子归来昼，张丈殷兄邻舍翁。豆饭芋魁吾岂乏，鸡豚社酒岁仍丰。家山日日长牵念，何况传闻襆被同。\n"}
{"title": "新春", "industry": "明代", "author": "朱铨铄", "content": "\n东风一夜早春来，梅萼飘香帐殿开。旋簇五辛宜稔岁，太平无日不衔杯。\n"}
{"title": "野园移植小松", "industry": "宋代", "author": "强至", "content": "\n平生岁寒心，颇好岁寒色。一松如人长，惨淡穷山侧。樵儿日过之，有意斧斤得。予心异尔意，野圃为移植。醉听疏声眠，吟到细阴息。落落岩涧姿，相对永朝夕。如言千载后，其长可千尺。人生虽百年，相期眇无极。且结无情游，汝固予何易。岂待百年外，人松两殊迹。人为松下土，松化土上石。我生始逾壮，足以伴寒碧。\n"}
{"title": "偶作", "industry": "清代", "author": "张问陶", "content": "\n奔走虎中岁，穷愁已十年。攻文聊送鬼，辟谷便能仙。人梦惟孤鹤，留看剩一钱。故人原不贱，裘马自翩然。\n"}
{"title": "儗古 其一", "industry": "元代", "author": "宋濂", "content": "\n明星夜生角，远倚紫垣中。四国仰照耀，宝剑出秋空。一朝化为石，下与沙砾同。牛羊或践履，戮辱到儿童。位高知身危，退藏保其终。\n"}
{"title": "悼亡四律 其一", "industry": "近代", "author": "朱帆", "content": "\n当年江夏结青卢，蛰伏南陬老海隅。倦鸟终无巢共寄，涸鱼空有沫相濡。牛栏未忘牛衣冷，鹤洞初惊鹤影孤。泪眼乡关何处是，灯前长看荔枝图。\n"}
{"title": "传闻二首 其二", "industry": "清代", "author": "缪徵甲", "content": "\n宵衣自定平蛮策，大吏应存善后心。我有老亲千里外，干戈阻断岭云深。\n"}
{"title": "龟溪即事五首 其三", "industry": "宋代", "author": "高斯得", "content": "\n王庭陟俊茂，三年虱其间。愚忠竟何补，积咎成丘山。愧彼海上沤，临机鴥其翻。昭□□□□，嗟嗟亦胡颜。汝今尚无觉，复倚荣辱关。晨门独何人，永。\n"}
{"title": "与介卿诸君泛舟小港过栅头花埭晚经大通寺而归", "industry": "清代", "author": "岑澄", "content": "\n十里松溪不觉赊，扁舟乘涨掠堤斜。秋风禾黍牛羊路，暮雨蒲蒋雁鹜家。临水有园皆种柳，泊船无岸不偎花。闻钟又渡鹅潭去，回首空江半落霞。\n"}
{"title": "和宋简州牛头山留别韵 其一", "industry": "清代", "author": "吴廷相", "content": "\n雄关晴耸翠光流，俯瞰双江满㡠秋。只为离亭贪爱日，却忘短景下山楼。\n"}
{"title": "阮郎归", "industry": "金朝", "author": "元好问", "content": "\n谩郎活计拙于鸠。闲中又过秋。枕书眠了却登楼。贫来颇自由。书咄咄，赋休休。西窗晚更幽。诗家贫杀也风流。家人不用愁。\n"}
{"title": "卜算子（集句）", "industry": "宋代", "author": "赵彦端", "content": "\n脉脉万重心，相望何时见。强半春寒去却来，野水差新燕。\n\n远负白头吟，坐惜红颜变。欲问平安无使来，日落庭花祝转。\n"}
{"title": "解缆南浦初溯长江江流出鄂渚汉阳两山之间云霭横之如一山然", "industry": "宋代", "author": "王十朋", "content": "\n解缆长江口，回头思黯然。封疆一川隔，烟霭两州连。水鸟飞沿渚，江豚跃傍船。好风知几苇，送我上青天。\n"}
{"title": "论古十二首", "industry": "清代", "author": "章甫", "content": "\n南渡衰微气数过，中原摇撼震干戈。勤王有志谁如此，存祀无功可奈何。燕市魂飞光日月，金陵目断哭山河。丹心汗照留青史，沉痛当年正气歌。\n"}
{"title": "自题画梅", "industry": "当代", "author": "金鉴才", "content": "\n水鉴无风月影浮，听香人去泛轻舟。不知暮雪关山路，谁折花枝与寄邮。\n"}
{"title": "藏师饷予山豆苗诗以纪之", "industry": "清代", "author": "李锴", "content": "\n物美天难夺，飒然风味殊。早春时采摘，小品擅庖厨。滑腻江莼劣，甘寒玉笋俱。豆苗谁种女，亦足养清癯。\n"}
{"title": "钦州守岁", "industry": "唐代", "author": "张说", "content": "\n故岁今宵尽，新年明旦来。愁心随斗柄，东北望春回。\n"}
{"title": "谒宣圣庙", "industry": "明代", "author": "陈琏", "content": "\n成均首善地，礼殿高穹窿。金碧绚晴旭，松桧含清风。秋闱方撤棘，祇谒瞻圣容。偕行总文彦，礼度何雍雍。仰惟天子圣，道学极尊崇。教化广无外，黉宇遍寰中。矧兹首善地，四方咸来宗。英才日以盛，教化日以隆。于赫文风振，当与三代同。\n"}
{"title": "夜寒遣兴", "industry": "宋代", "author": "陆游", "content": "\n道人颓然寄北窗，愁魔百万一笑降。夜阑酒渴有奇梦，吞楚七泽吴三江。孤村萧萧雨解雪，寒犬噤卧饥鼠啮。拥衾危坐待天明，白首忍穷心似铁。\n"}
{"title": "感怀二十首 其五", "industry": "明代", "author": "于慎行", "content": "\n薛公昔好士，珠履罗高堂。酒酣指白日，各欲吐肝肠。相印甫脱肘，门前迹已荒。魏其盛宾客，田侯安敢望。一绾大将组，车马盈路傍。疏者为胶漆，亲者为参商。朝暮市门改，贵贱交情伤。灌夫与冯子，意气何飞扬。悠悠数千载，此道久沦亡。\n"}
{"title": "和外舅夙兴三首", "industry": "宋代", "author": "黄庭坚", "content": "\n风烈僧鱼响，霜严郡角悲。短童疲酒扫，落叶故纷披。水冻食鲑少，瓮寒浮蚁迟。朝阳乌鸟乐，安稳托禅枝。\n"}
{"title": "颂古九十八首", "industry": "宋代", "author": "释印肃", "content": "\n标宗立法大瞒人，意气弥陀局局亲。黑白不分难下手，放过一著大惊神。\n"}
{"title": "游云居寺即景杂咏八首 其一 香树林", "industry": "清代", "author": "弘历", "content": "\n拈花微笑那传心，般涅槃成离古今。可惜阇黎多附会，未知大地是香林。\n"}
{"title": "寄小野", "industry": "明代", "author": "郑善夫", "content": "\n倪侯隐南国，食禄二千钟。谁识神仙骨，长栖富贵丛。梅花行岭外，雁字过蛮中。何日飞寻女，而将黄鹤同。\n"}
{"title": "喜伦右溪回十首 其四", "industry": "明代", "author": "王渐逵", "content": "\n阆风台畔日含晖，满径春风百卉菲。犹有桃花开未遍，似应留待主人归。\n"}
{"title": "文徵明竹树即用其韵", "industry": "清代", "author": "弘历", "content": "\n萧落槎枒各有神，新芜诡石静无尘。物犹择友两相得，应笑烧琴对画人。\n"}
{"title": "熊主簿示梅花十绝诗至梅花已过因观海棠辄次", "industry": "宋代", "author": "刘克庄", "content": "\n共倒残尊过日西，重来花事想参差。建阳主簿今才子，焉可无诗补杜诗。\n"}
{"title": "诗情久未到笔端", "industry": "当代", "author": "顾敏燕", "content": "\n诗情久未到笔端，夜写新篁日种兰。暑雨连绵消酷热，痴心渐淡有清欢。万千劫后消遥我，三四年来辗转寒。一点灵心更纯粹，蓦然回首是宏宽。\n"}
{"title": "赠刘教谕永锡", "industry": "清代", "author": "顾炎武", "content": "\n栖迟十载五湖湄，久识元城刘器之。百口凋零馀仆从，一身辛苦别妻儿。心悲漳水春犁日，目断长洲夕雁时。独我周旋同宿昔，看君卧起节频持。\n"}
{"title": "跋余伯益所藏张钦夫书西铭短纸二首 其一", "industry": "宋代", "author": "杨万里", "content": "\n一高一下一中央，怙恃兼侬岂别房。撞过烟楼休劣相，祗如郎罢也无良。\n"}
{"title": "大庾岭留题二首 其二", "industry": "元代", "author": "吕诚", "content": "\n霜旭开晴晓出关，冲寒驴子猬攒攒。西风百里南雄道，绿树丹枫满意看。\n"}
{"title": "病中怀西山", "industry": "明代", "author": "沈周", "content": "\n兀兀安衰疾，重帘竹下房。日因忙者短，夜为老人长。荐粥脩蔬品，抄书𩕟药方。西山行乐地，螯酒付谁狂。\n"}
{"title": "送张大参知睿父擢江右廉访四律 其二", "industry": "明代", "author": "胡应麟", "content": "\n朝看纶綍下宸旒，千骑传呼簇上游。帝命西江移斧钺，人从南国望轩輶。能无丽赋誇滕阁，剩有雄章压沈楼。惆怅双溪溪上月，胡床遥夕梦风流。\n"}
{"title": "戏答故人打油八首 其一", "industry": "当代", "author": "陈振家", "content": "\n君问蛮乡忙那些，文交诗契可蒙耶？拾三块石支成灶，搭一间寮即是家。先向他乡详国骂，遍搜山洞喊芝麻。日间僻野拈花草，夜半幽溪会月华。\n"}
{"title": "补陀大士赞", "industry": "宋代", "author": "释大观", "content": "\n海天寥泬，海岸孤绝。见得亲切，虚空钉橛。怒涛舂碎岩前月。\n"}
{"title": "休日城上三首 其一", "industry": "宋代", "author": "杨万里", "content": "\n到得荆溪鬓尽斑，二年心力不曾闲。如今归去无馀恋，只有梅花惨别颜。\n"}
{"title": "村中大雪", "industry": "明代", "author": "杨巍", "content": "\n雪意满林皋，寒深兴转豪。寻诗心独苦，访戴思多劳。雀堕梅枝亚，鹤盘松顶高。村家门尽掩，隔壁问香醪。\n"}
{"title": "新年 其一", "industry": "明代", "author": "屈大均", "content": "\n新年偏雨积，最喜鸟催晴。不是岁寒客，安知春望情。酒须红粉送，花要白头迎。莺小能歌曲，参差莫断声。\n"}
{"title": "寄怀诗 其三", "industry": "明代", "author": "岑徵", "content": "\n潇湘三载梦，千里不还乡。八口将何托，孤舟更渺茫。秋空黄鹄少，天远白云长。去住怜同病，忧思不敢忘。\n"}
{"title": "脩竹坞访萧隐士", "industry": "明代", "author": "谢晋", "content": "\n草堂寂寞西涧坳，隔林犬吠声寥寥。幽人无事不出户，送客有时还过桥。溪上斜阳立将尽，莎间细路归仍遥。明朝秋风桂花发，卧稳东山谁见招。\n"}
{"title": "缘识", "industry": "宋代", "author": "宋太宗", "content": "\n欲息何情思，良犹本不真。群心皆有异，老尽少年人。\n"}
{"title": "苏幕遮", "industry": "元代", "author": "佚名", "content": "\n叹人身，如傀儡，五彩妆成，尽是虚瞒昧。叉手棚头谈今古。相呼相唤，空向人前舞。出来时，如风雨。气断之时，七魄三魂去。饶你棚前捶画鼓。唤不回头，终没回来路。\n"}
{"title": "云中道上作", "industry": "唐代", "author": "施肩吾", "content": "\n羊马群中觅人道，雁门关外绝人家。\n\n昔时闻有云中郡，今日无云空见沙。\n"}
{"title": "寄赠王侍郎时总戎蓟镇", "industry": "明代", "author": "宗臣", "content": "\n相国提兵驱紫氛，年来羽檄罢纷纭。千峰夜戟吹胡雪，万里秋笳断蓟云。骠骑长呼辽左戌，单于三折漠南军。麒麟错落尚书省，青鬓归来奉圣君。\n"}
{"title": "天灯", "industry": "元代", "author": "谢宗可", "content": "\n龙逐炎精下紫宫，夜深不肯落云中。光分霄汉三更黑，影乱星辰万点红。玉柱倚天擎火齐，金绳系日挂瑶空。照开仙阙光明路，绛节霓旌稳驾风。\n"}
{"title": "双调望江南 其五", "industry": "清代", "author": "董元恺", "content": "\n湖上女，三五唤同群。浮渲梳头花样髻，轻拖窣地月华裙。低拜岳王坟。回步屧，敛袂向湖滨。力怯却嫌夫婿隔，路欹微向侍儿嗔。宜笑总宜颦。\n"}
{"title": "道傍曲二首 其一", "industry": "明代", "author": "张元凯", "content": "\n磊砢嵚巇路不平，少年场里莫相倾。肝肠在舌人皆听，尽是清商激楚声。\n"}
{"title": "蓦山溪·沙塘水浅", "industry": "宋代", "author": "佚名", "content": "\n沙塘水浅，又一番春信。玉骨不知寒，亲修篁、几苞隐映。幽香荏苒，不让洒蔷薇，弯月冷，漫涟漪，云断暗香影。朱扉深处。谢绝尘埃境。百草未开花，□茕然、教伊孤冷。东风世态，只恋碧桃枝，曲玉管，且休吹，免使成遗恨。\n"}
{"title": "韩昭侯", "industry": "宋代", "author": "徐钧", "content": "\n敝袴囊中犹惜予，高门旱后忽兴工。如何奢俭初终异，一相存亡事不同。\n"}
{"title": "卢沟别诸亲友", "industry": "明代", "author": "程敏政", "content": "\n夕阳初下古城头，雪浪凝寒沸不流。多谢同袍旧知己，殷勤相送过卢沟。\n"}
{"title": "春日山居戏效松陵体六首 其五", "industry": "明代", "author": "王夫之", "content": "\n荠美先登谶岁饶，回塘及㬉浸长腰。圆餐韧雪舂猫耳，甂瓮盦香糁虌苗。带雨馌妻簪踯躅，催耕抟黍啄螵蛸。高斋寓目忘天暝，黄犊将鸠上小桥。\n"}
{"title": "送周奉议赴吴江 其二", "industry": "宋代", "author": "黄裳", "content": "\n双舻衔尾去如飞，秋满松江到未迟。自与李膺归兴别，鲈鱼杯酒在平时。\n"}
{"title": "侍宴咏石榴", "industry": "唐代", "author": "孔绍安", "content": "\n可惜庭中树，移根逐汉臣。只为来时晚，花开不及春。\n"}
{"title": "玉山道中有感二首", "industry": "宋代", "author": "李弥逊", "content": "\n寂寞新阡草未长，一身千里路茫茫。秋风解染愁人泪，枫叶能红菊亦黄。\n"}
{"title": "风入松 其一 西湖戏作", "industry": "宋代", "author": "侯寘", "content": "\n少年心醉杜韦娘。曾格外疏狂。锦笺预约西湖上，共幽深、竹院松窗。愁夜黛眉颦翠，惜归罗帕分香。重来一梦觉黄粱。空烟水微茫。如今眼底无姚魏，记旧游、凝伫凄凉。入扇柳风残酒，点衣花雨斜阳。\n"}
{"title": "乙巳岁除日收周茂叔虞曹武昌惠书知已赴官零陵丙午正月内成十诗奉寄 其十", "industry": "宋代", "author": "蒲宗孟", "content": "\n诗社久零落，所传毛郑馀。先生守章句，后辈老虫鱼。大义谁窥觑，微言尚阔疏。烦君来就索，但恨未成书。\n"}
{"title": "还丹复命篇 其九", "industry": "宋代", "author": "薛道光", "content": "\n采取须教密，诚心辨丑妍。事难寻意脉，容易失寒泉。师指青龙汞，配归白虎铅。两般都会合，水火鍊经年。\n"}
{"title": "宫词 其六", "industry": "唐代", "author": "花蕊夫人徐氏", "content": "\n夹城门与内门通，朝罢巡游到苑中。每日日高祗候处，满堤红艳立春风。\n"}
{"title": "浣溪沙 阅彊村词，忆及望予南归，悬榻以待者经岁，中间数寄词相问，凄然有作。", "industry": "清代", "author": "陈曾寿", "content": "\n花径冥冥取次行，旧盟全负甚心情，爇香灰尽也须惊。悬榻经年虚望眼，寄声几度费吟魂。人天留影一彊村。\n"}
{"title": "浣溪沙 其二 寄怀崔小莺姊", "industry": "清代", "author": "许德蘋", "content": "\n片片飞云逐雁行。飘来一阵木樨香。更阑犹厌漏声长。心事漫和灯细语，愁怀只与梦商量。无眠又见月窥窗。\n"}
{"title": "获熊诗赠御史顾公", "industry": "明代", "author": "韩上桂", "content": "\n节使东巡拂曙霜，秋风轻洒绣衣裳。江清道出牂牁远，云尽天回庾岭长。向日鹓鸾腾羽翼，得时鹰隼恣飞扬。乘骢久已歌桓典，揽辔今知有范滂。隰引皇华移豹尾，猎馀珍兽识熊祥。玄文最喜霜豪润，猛势真惊铁距张。野火乍烧延缥缈，雕戈初掣厉苍茫。投来健足人齐讶，缚得雄姿意尚狂。此日兔罝看赳赳，异时驺颂挹洋洋。深冬讵伺龙蛇蛰，大泽先驱虎豹藏。气本凄清峨法柱，威因迅扫触神羊。缤纷自闪旌旗色，灵异翻占筦簟光。县圃瑞疑来绝域，大秦奇得贡明堂。和丸家学知犹在，画轼朝章旧不忘。已静波涛潜海鳄，更弯弓矢射天狼。誇胡若从长杨后，为向磻溪访钓璜。\n"}
{"title": "谩兴五首 其四", "industry": "清代", "author": "弘历", "content": "\n是诗必是非能者，能者何尝非是诗。却笑刻舟求剑辈，韩卢逐块竟胡为。\n"}
{"title": "寄鹤林休上人", "industry": "元代", "author": "萨都剌", "content": "\n上人才思塞胸次，强欲禁之无不鸣。一日相望吐奇句，满林光彩照山精。\n"}
{"title": "题王瓛王圭母郭氏义节记", "industry": "宋代", "author": "方回", "content": "\n老儒致聘女师儒，二十言归四十夫。令弟阶庭骈两玉，贤郎门户俨双珠。摽梅迨吉年虽浅，泛柏维仪志不逾。冠帔笏袍相照映，称觞真可画成图。\n"}
{"title": "和张仲守绝句四首", "industry": "宋代", "author": "陆文圭", "content": "\n平生梦不到黄扉，安得京尘染素衣。只把一竿江海去，相看鸥鸟亦忘机。\n"}
{"title": "岁暮杂咏十二首 其十", "industry": "近代", "author": "李祁", "content": "\n岭背斜阳似断虹，高楼远望路无穷。回头七十年间事，尽入孤鸿出没中。\n"}
{"title": "送陈资道", "industry": "宋代", "author": "杨杰", "content": "\n有客抱荆璞，不琢贵其质。兢兢三十年，常恐有坠失。所欲价百倍，今也十之一。勿患知者难，光彩已四出。\n"}
{"title": "春暮途次华山下", "industry": "唐代", "author": "许棠", "content": "\n他皆宴牡丹，独又出长安。远道行非易，无图住自难。\n\n离城风已暖，近岳雨翻寒。此去知谁顾，闲吟只自宽。\n"}
{"title": "酬范思远", "industry": "宋代", "author": "张方平", "content": "\n阴阳万变始三画，天地大法都九畴。斯文滥觞日增广，淳源已溃分千流。举而错之为事业，典诰始勋终乎周。尼父将圣生无位，一王遗法存春秋。化成天下文之大，岂事章句矜雕锼。道经战国遂榛莽，赖汉诸儒勤耘耰。然其文物比三代，高曾下视云来幽。唐时师匠多磊落，昌黎把钺为之酋。姬公端冕明堂位，八门四面群小侯。嗟时迦老驾异说，吾儒路阻行无邮。可怜韩子独强介，抗颜不为缁黄羞。惟余碌碌谬庸者，蓬头风转萍波浮。出言疏阔触忌讳，倦游四国无人收。夫君家公世才杰，士林向景称英游。是故落然来北海，登门如到神仙洲。贻诗旅人定交分，所期者大将安酬。爽如高秋望霁景，壮如拔戟逐挟辀。两敦六瑚见古器，黄钟大吕闻鸣球。伟哉志趣规取远，古人之善今人仇。直须摆脱忽回视，远趋董贾为朋俦。此心可以厚风俗，此文可以扬天休。誓将它日同利涉，我为之楫君为舟。\n"}
{"title": "答诸友", "industry": "宋代", "author": "于石", "content": "\n之子词场无敌手，骑麟翳凤集北斗。藉藉人间月旦评，滔滔笔下风涛吼。方抟扶摇九万里，可速则速久则久。文章何止拟相如，政事亦堪修冉有。回首落日烟尘昏，满眼风寒沙石走。老天应未丧斯文，君子固宜知所守。刀以銛而缺，砚以钝而寿。名高多谤毁，女妒无妍丑。乃知明哲可保身，安用嚅唲浪开口。悠然一笑对南山，壁上有琴樽有酒。\n"}
{"title": "穹窿道馆", "industry": "清代", "author": "王季珠", "content": "\n勾吴灵淑气，第一萃穹窿。丁井降兵火，茅台唤雨风。妙门丹灶辟，仙路白云通。推极希夷理，冥冥仰太空。\n"}
{"title": "何凝生过访索赠", "industry": "明代", "author": "陈子壮", "content": "\n闭户先生懒病真，翩翩弱冠报伊人。不妨清磬山公后，况有诗才水部新。左辔夷门常自下，小儿德祖更谁伦。卜居亦就柴桑里，每爱琴尊狎隐沦。\n"}
{"title": "和冲霄韵五首 其四", "industry": "元代", "author": "耶律楚材", "content": "\n星星华发镜中惊，好赋归欤接淅行。重位宁贪高一品，故园无惮远千程。晴天花络春山色，落日松和秋水声。无恙闾峰三百寺，遨游吟啸老馀生。\n"}
{"title": "青峰寺哭灿然弟", "industry": "金朝", "author": "杨奂", "content": "\n长别惟生死，难忘是弟兄。但吾今到处，想汝昔曾行。乡社三年阻，兵戈一梦惊。青山风雨夜，此去更伤情。\n"}
{"title": "金陵杂兴二百首 其八十九", "industry": "宋代", "author": "苏泂", "content": "\n四十之年又过一，春光回施少年人。如丝杨柳看如絮，昼锦堂中又一春。\n"}
{"title": "舟过浯溪湘林太守邀与山阴赵质堂同游 其三", "industry": "清代", "author": "朱琦", "content": "\n言寻漫郎宅，再拜元颜祠。双忠自千古，何必磨崖碑。即以文字论，后来作者谁。涪翁翻旧案，弄笔矜新奇。都官夸心记，说怪尤支离。其他累千刻，自桧余无讥。卓哉《中兴颂》，终古长巍巍。\n"}
{"title": "赠霍明府伟", "industry": "宋代", "author": "饶节", "content": "\n南海先生不讳穷，鬓髯如戟气如虹。异时磅礴风尘外，今日低回文课中。政事有谁咨蹇老，功名未合愧终童。何人为草阳城荐，台阁差差振古风。\n"}
{"title": "次周师温游书堂韵兼简坐上诸同志", "industry": "宋代", "author": "朱熹", "content": "\n畴昔因来行水馀，依依唯认昔人居。新堂已幸经重构，旧事难追更特书。所愿弦歌闻十室，休誇文字赋三都。同来况有濂溪裔，心印相传尽未疏。\n"}
{"title": "颂古四十五首", "industry": "宋代", "author": "释如珙", "content": "\n千里同风见不差，僧持此语报玄沙。不知蹉过如何也，莫是玄沙蹉过他。\n"}
{"title": "寄王子苏州三首 其一", "industry": "明代", "author": "李梦阳", "content": "\n独立望南天，秋空月会圆。此时一尊酒，忆尔隔婵娟。并马游燕日，孤舟去越年。断肠今万里，心折暮江前。\n"}
{"title": "瑞鹤仙 邹程村母夫人寿", "industry": "清代", "author": "陈维崧", "content": "\n千金今夜直。羡阿母白发，珠袍一色。称觞蓬阆侧。有南路豪家，东朝贵客。华驺列戟。向尊前、箜篌醉擘。倩何人、笑问君家，家本难忘易识。犹忆。曾陪董相，閒过邹阳，读书骑射。贤哉湛母，截剃亲为置食。看怀清台畔，夫人城上，无论功名赫奕。只膝前、有子谈天，生儿亦得。\n"}
{"title": "和李太保寄刁秘书", "industry": "唐代", "author": "徐铉", "content": "\n名位虽卑道自光，讼庭无事俗平康。帘间尚觉琴床暖，院静偏闻酒瓮香。养性已知无病染，持廉唯恐有名彰。主人莫讶暌违远，千仞由来有凤翔。\n"}
{"title": "寿楼春", "industry": "清代", "author": "程颂万", "content": "\n登江亭寻芳。怅魂疏十载，风雨吟窗。慰喜帘阴隔巷，树巅斜阳。携茗碗，清君肠。问鹤楼、题诗谁狂。只衫上京尘，筝边吴语，愁靥殢梅妆。凉飔罥，清宵长。盼星河■■，■度仙腔。几夕悲秋俦侣，鬓丝堪伤。同老大，归无乡。■■■■如赀郎。蓦檐雨催诗，雷车未忘推阿香。\n"}
{"title": "杭州普圆庵请赞", "industry": "宋代", "author": "释可湘", "content": "\n花插不萌枝，衣披无缝袄。百万人前辊绣扑，八十翁翁忘却老。挨开千圣门，乾坤只反一毛吞。拶透长安道，净秽不禁苕箒。当年曾蹈须弥卢，而今觉见众山小。布丹青，打之绕，猫儿洗面自道好。\n"}
{"title": "题吕子明国谕退庵", "industry": "宋代", "author": "杨万里", "content": "\n笔砚工为崇，湖山若约盟。坐忘非圣处，行乐且吾生。一笑谁当会，孤斟句恰成。何时却乘兴，雪外叩柴门？\n"}
{"title": "偈颂一百四十二首 其四十六", "industry": "宋代", "author": "释广闻", "content": "\n十字街头，大圆觉海。逐色随声，家风落赖。讨甚西天样子，一任东倒西擂。\n"}
{"title": "落梅", "industry": "宋代", "author": "卢梅坡", "content": "\n自负孤高伴岁寒，玉堂茆舍一般看。顽风摧剥君知否，铁笛一声人倚栏。\n"}
{"title": "颂古一○一首", "industry": "宋代", "author": "释子淳", "content": "\n一句相酬难取则，轮王不化阎浮国。无边刹海浪痕平，独驾泥牛耕月色。\n"}
{"title": "送崖州王上舍叙之", "industry": "明代", "author": "钟芳", "content": "\n开遍蔷薇春已归，客子欲去还迟迟。抠衣缓步过予别，共谈故旧频嗟咨。我昔居潜未得志，子方丱角来亲比。青灯劘切同苦辛，沈酣艺苑浑忘味。圣奥时窥见一班，周情孔思羹墙间。自从宦海泛寥阔，故园游屐闲溪山。迩来二十有四载，相逢尽笑朱颜改。钟阜晴连庾岭长，万里音书隔沧海。海上高人系所思，凭君摛辞一问之。分睽不作儿女态，便当跨鹤淩空飞。\n"}
{"title": "偈 其六", "industry": "宋代", "author": "释祖镜", "content": "\n今朝拄杖化为龙，分破华山千万重。珍重佛心真圣主，好将尧德振吾宗。\n"}
{"title": "次东馆头", "industry": "明代", "author": "吴与弼", "content": "\n侵星问道高桥侧，斜日息肩东馆头。欲卜前程知有在，霁行潦止不须愁。\n"}
{"title": "拟古六首", "industry": "宋代", "author": "曾协", "content": "\n迢迢千尺松，下有绿发龟。流膏穿厚地，配此凌云姿。隐见虽若殊，雪霜俱不移。置身苟身地，共保千岁期。\n"}
{"title": "到部后谕贼归顺野宿山行晚至晋宁州太守史公留饮诗以记之", "industry": "明代", "author": "程本立", "content": "\n落日孤城小，轻烟一水斜。青山蒙氏脸，绿树僰人家。绝塞无来雁，荒城有噪鸦。多情此州尹，劝酒说京华。\n"}
{"title": "副将军富德奏报小和卓木霍集占亦望风先逃叶尔奇木回众投诚拟平定回部凯歌十首 其五", "industry": "清代", "author": "弘历", "content": "\n二千馀人守三月，逆𤞑数万不能攻。援军催进全师出，实赖鸿禧益惕衷。\n"}
{"title": "自西园登山宿方广寺", "industry": "宋代", "author": "林用中", "content": "\n登山极目望，梵宇自鲜明。风度闲花落，云低野树清。夜长人不寐，地僻月初生。明发又归去，何能已此情。\n"}
{"title": "简寂观", "industry": "宋代", "author": "祖无择", "content": "\n顺风曾出帝王尊，身后高名与观存。石室深居广成子，布囊薄葬杨王孙。流尘冪冪凝丹灶，清吹徐徐触绛旛。牢落空山门昼掩，羽人亦说绝嚣烦。\n"}
{"title": "拟高青邱梅花诗九首 其七", "industry": "清代", "author": "陈世济", "content": "\n寂寂蓬门静与依，琼姿照处遍生辉。笑凭栏侧珠钿委，睡起花间翠羽飞。几度霜威还是好，一番风信未全稀。林逋去后诗零落，惆怅孤山独鹤归。\n"}
{"title": "次韵和彭少逸送晁以道", "industry": "宋代", "author": "王安中", "content": "\n吾军久不张，建鼓觅同道。苍黄一二获，便作百万号。我行初济河，首得晁彭耗。轻车驾驷马，邂逅王良造。悠然望八极，颇已快远抱。两公前后辈，凛凛不殊操。晁文早纬国，辅以家学奥。向来宏词出，古气轧盘诰。萧生宁抱关，肯补郎衣皂。老成吾犹及，孝友神所劳。彭诗动惊俗，祖屈实自悼。追奇诣岑险，展读眩欲眊。知名渔父篇，雅惬志和好。勿前丞相嗔，何恃翰林傲。方将摩二垒，并可漱双瀑。瓜代苦敦薄，火攻良抵冒。荆州一人半，才慰阿坚到。只今事行李，遽欲戒驺导。箕山老仙伯，远行避喧噪。纷纷户外屦，三沐安无躁。仲氏往吹篪，吾党端有靠。坐念玉壶冰，讵堪风日曝。鲁公屋漏笔，莫靳平安报。否泰等时雨，春旱必秋涝。努力加饭餐，自馀何足祷。无卿我定豪，别语愿忠告。睡翁赖少留，意适如爬瘙。大臣不暑行，官小奈亲耄。网罗今转疏，机阱岂重蹈。得失傥未量，天理问禆灶。\n"}
{"title": "邺中和崔迈著作", "industry": "宋代", "author": "寇准", "content": "\n虚室凝愁厌夜眠，长吟静对欲凉天。梦回故国人空还，望断重城月自圆。时泰未能抛组绶，性孤终是忆林泉。明朝奉诏遐方去，何处烟江寄客船。\n"}
{"title": "五色雀", "industry": "宋代", "author": "苏轼", "content": "\n粲粲五色羽，炎方凤之徒。青黄缟玄服，翼卫两绂朱。仁心知闵农，常告雨霁符。我穷惟四壁，破屋无瞻乌。惠然此粲者，来集竹与梧。锵鸣如玉佩，意欲相嬉娱。寂寞两黎生，食菜真臞儒。小圃散春物，野桃陈雪肤。举杯得一笑，见此红鸾雏。高情如飞仙，未易握粟呼。胡为去复来，眷眷岂属吾。回翔天壤间，何必此怀都。\n"}
{"title": "句", "industry": "宋代", "author": "释善昭", "content": "\n雪埋夜月深三尺，陆地行舟万里程。\n"}
{"title": "虎丘劝农", "industry": "宋代", "author": "虞俦", "content": "\n春事三分破二分，山郊劝相岂虚文。通宵已过台前雨，破晓谁耕陇上云。士女携壶方杂还，老癃扶杖亦欢欣。迂疎为郡浑无补，只把丰年答圣君。\n"}
{"title": "中宿江上杂诗 其一", "industry": "明代", "author": "陈邦彦", "content": "\n草阁平临水，江沙远带霜。寒林知岁暮，烟月是他乡。估客维舟晚，晨门报漏长。旅怀馀万叠，清梦失羲皇。\n"}
{"title": "明发青泥冲雪剌船三首", "industry": "宋代", "author": "杨万里", "content": "\n冰棹风船雪满篷，诗人醉卧水晶宫。追程未到君休问，且启琼窗看玉峰。\n"}
{"title": "过荒村四绝 其四", "industry": "明代", "author": "张家玉", "content": "\n狐豕妖氛障太清，几回翘首隔西京。朝升幸有扶桑日，依旧红光满大明。\n"}
{"title": "颂古五十三首", "industry": "宋代", "author": "释文礼", "content": "\n舍尽家财与己财，只将真法供如来。当初一路今何在，触目灵山翠作堆。\n"}
{"title": "妾薄命行", "industry": "魏晋", "author": "曹植", "content": "\n携玉手，喜同车。北上云阁飞除。钓台蹇产清虚。池塘观沼可娱。仰汎龙舟绿波。俯擢神草枝柯。想彼宓妃洛河。退咏汉女湘娥。日既逝矣西藏。更会兰室洞房。华镫步障舒光。皎若日出扶桑。促樽合坐行觞。主人起舞娑盘。能者穴触别端。腾觚飞爵阑干。同量等色齐颜。任意交属所欢。朱颜发外形兰。袖随礼容极情。妙舞仙仙体轻。裳解履遗绝缨。俛仰笑喧无呈。览持佳人玉颜。齐举金爵翠盘。手形罗袖良难。腕弱不胜珠环。坐者叹息舒颜。御巾裛粉君傍。中有霍纳都梁。鸡舌五味杂香。进者何人齐姜。恩重爱深难忘。召延亲好宴私。但歌杯来何迟。客赋既醉言归。主人称露未晞。\n"}
{"title": "和人游白云庄二首之二", "industry": "宋代", "author": "贺铸", "content": "\n可爱白云翁，前溪檥钓篷。耕樵一径下，井臼四邻同。倦宦终何得，余生寄此中。预烦多种秫，毋使酒杯空。\n"}
{"title": "楚使来聘二首 其一", "industry": "明代", "author": "林光", "content": "\n斯文衡鉴愧多贤，云水天催未了缘。衡岳风光劳梦想，洞庭秋色可谁专。直期心醉千山景，不用诗留万口传。何处明珠偏照乘，试留吾网白重渊。\n"}
{"title": "己卯秋重至雷阳漫兴 其二", "industry": "近代", "author": "刘凤梧", "content": "\n惆怅年华逝水过，梧桐叶又下庭柯。十分秋色迷烽燧，一个幽人泣薜萝。此日鏖兵腾汉水，何时洗甲到银河？夕阳踯躅荒郊外，几度因风想玉珂。\n"}
{"title": "满庭芳 社园牡丹，拟小山", "industry": "清代", "author": "姚华", "content": "\n婆梦余酣，王春今觉，满城华趁晴暄。近来新种，柴下数名园。可意笙歌未起，飐华鼙鼓忽惊喧。檄传处，讨风罪雨，转闹午蜂屯。开元。成往事，曾倾旧国，付与残藩。任鹃血声声，叫月谯门。解道春光几日，教孤负，玉艳春温。姚耶魏，恩牛怨李，门户未须论。\n"}
{"title": "再和", "industry": "宋代", "author": "胡寅", "content": "\n剑峰犀利拙优伶，果听淮南奏凯声。阴翳便随朝雪尽，东风还放晓光清。\n"}
{"title": "蓦山溪", "industry": "清代", "author": "沈皞日", "content": "\n花间穿过，别有藏书屋。墙角转空庭，早分得、潇湘数束。重移片片，金谷旧巉岩，中山墅，东山麓。点染成幽筑。自然位置，好伴人如玉。淡月挂疏帘，倚阑干、云林一幅。小岚低岫，少不得苔痕，黄梅雨，青梅熟。飞上绢窗绿。\n"}
{"title": "偶思桓景登高故事", "industry": "宋代", "author": "宋祁", "content": "\n桓景全家遂得仙，佩萸吹菊对陶然。汝南鸡犬缘何事，不似淮王许上天。\n"}
{"title": "开元杂题七首。雪衣女", "industry": "唐代", "author": "陆龟蒙", "content": "\n嫩红钩曲雪花攒，月殿栖时片影残。\n\n自说夜来春梦恶，学持金偈玉栏干。\n"}
{"title": "感事 其四", "industry": "清代", "author": "黄遵宪", "content": "\n金瓯亲卜比公卿，领取冰衔十日荣。东市朝衣真不测，南山铁案竟无名。芝焚蕙叹嗟僚友，李代桃僵泣弟兄。闻道诟天兼骂贼，好头谁斫未分明。\n"}
{"title": "游仙都观五首", "industry": "宋代", "author": "吴芾", "content": "\n来访仙人古玉虚，山前有客指迷涂。烟云渺渺孤峰绝，松竹森森一径迂。\n"}
{"title": "晚春园中作", "industry": "宋代", "author": "陆游", "content": "\n少逢春归未解悲，千篇曾赋伤春诗；可堪霜点鬓须後，更值绿暗园林时！杨花轻堕檐外影，杏子重压阑边枝，球场立马漏声静，绮窗语燕檐阴移。向来春事渺何许，长空鸟迹何由追。秋千未拆已寥寞，日暮东风吹彩旗。\n"}
{"title": "自夷陵学成行塞上数十年", "industry": "当代", "author": "崔荣江", "content": "\n夷陵负笈忝初成，豪气元龙向北行。卅岁胡沙湮纵马，中年海客废骑鲸。奈斟况味三卮酒，试忘收官一劫枰。乍梦江南梅子雨，醒风吹是远笳声。\n"}
{"title": "哭亡夫", "industry": "清代", "author": "孔丽贞", "content": "\n亲老妾心悲，哭君无尽期。月圆分镜日，雨滴断肠时。生死魂难聚，幽明路已歧。纵为华表鹤，留语复谁知。\n"}
{"title": "念奴娇·中秋", "industry": "宋代", "author": "苏轼", "content": "\n凭高眺远，见长空万里，云无留迹。桂魄飞来，光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。我醉拍手狂歌，举杯邀月，对影成三客。起舞徘徊风露下，今夕不知何夕？便欲乘风，翻然归去，何用骑鹏翼。水晶宫里，一声吹断横笛。\n"}
{"title": "折桂令", "industry": "元代", "author": "张可久", "content": "\n写黄庭、换得白鹅。旧酒犹香，小玉能歌。命友南山，怀人北海，遁世东坡。昨日春，今日秋，清閒在我。百年人，千年调，烦恼由他。乐事无多。良夜如何。去了朱颜，还再来么。\n"}
{"title": "释奠诗应令八章", "industry": "南北朝", "author": "江总", "content": "\n敬逊三德，厥修六艺。师圣发矇，尊儒启滞。若括资羽，如金待砺。雅道聿兴，教学无替。希代明王，应期圣主。裁成品物，奄有区宇。篇籍芬场，诗书照府。笼樊七十，驱驭三五。于赫上嗣，毓德元良。崇贤既辟，驰道飞芳。仪刑震象，问望离方。夏戈秋籥，日就月将。肆礼虞庠，弘风阙里。降心下问，劳谦让齿。五方耸听，百辟倾耳。济济耆生，莘莘胄子。閒歌有节，合舞惟恭。阶陈樽篚，庭列笙镛。誉宣四学，业阐三雍。森沉灵宇，依稀神纵。奠馀币久，辰良景暮。黍稷非馨，蘋蘩式昨。崇敬台保，昭彰审谕。翠盖移阴，斑轮徐渡。年灰迭起，星琯环周。春凋树色，日藻川流。雪花迟舞，云叶双抽。雾开金堨，冰销石沟。肃仰鸿化，恭闻盛典。人握悬藜，家藏瑚琏。顾惟朽谢，暮识肤浅。恩谬爵浮，心惭貌㥏。\n"}
{"title": "江边", "industry": "唐代", "author": "赵嘏", "content": "\n终日劳车马，江边款行扉。残花春浪阔，小酒故人稀。\n\n戍鼓客帆远，津云夕照微。何由兄与弟，俱及暮春归。\n"}
{"title": "曲周拜路文贞公祠", "industry": "清代", "author": "顾炎武", "content": "\n凌烟当日记形容，闽海风飙未得从。故里尚留旋马宅，他乡遥起若堂封。苔生宋璟祠前碣，雪覆要离墓上松。借问家声谁可似，只今荀氏有双龙。\n"}
{"title": "壬子八九月读书题词十五首 其七 靖节桃花源记", "industry": "清代", "author": "曾习经", "content": "\n八识归都性境真，桃花夹岸自通津。相逢便问今何世，始觉陶潜是恨人。\n"}
{"title": "读汉文纪", "industry": "宋代", "author": "王禹称", "content": "\n西汉十二帝，孝文最称贤。百金惜人力，露台草芊眠。千里却骏骨，鸾旗影迁延。上林慎夫人，衣短无花钿。细柳周将军，不拜容櫜鞬。霸业固以盛，帝道或未全。贾生多谪宦，邓通终铸钱。谩道膝前席，不如衣后穿。使我千古下，览之一泫然。赖有佞倖传，贤哉司马迁。\n"}
{"title": "寄示晟二首 其一", "industry": "明代", "author": "陶安", "content": "\n汝弟来传说，朝仪熟见闻。克家严志操，事主致恭勤。骑射新从武，优闲更学文。令余沈痼释，觉此老怀欣。\n"}
{"title": "春郊杂咏七首 其七", "industry": "明代", "author": "夏良胜", "content": "\n春睡苦不熟，何事来相关。浅莎没深渚，白鸟飞青山。典绂桑麻主，扶犁虎豹间。无家酿新酒，社日乐风悭。\n"}
{"title": "寄夏原舟时从军沈阳", "industry": "元代", "author": "陶宗仪", "content": "\n分离忽两春，役役几艰辛。兵籍何时落，乡书此日真。乾坤同是客，风雨正愁人。望断浑河远，萧萧白发新。\n"}
{"title": "七谏 其一 初放", "industry": "两汉", "author": "东方朔", "content": "\n平生于国兮长于原壄。言语讷譅兮又无彊辅。浅智褊能兮闻见又寡。数言便事兮见怨门下。王不察其长利兮卒见弃乎原壄。伏念思过兮无可改者。群众成朋兮上浸以惑。巧佞在前兮贤者灭息。尧舜圣已没兮孰为忠直？高山崔巍兮水流汤汤。死日将至兮与麋鹿如坈。块兮鞠，当道宿，举世皆然兮余将谁告？斥逐鸿鹄兮近习鸱枭，斩伐橘柚兮列树苦桃。便娟之修竹兮寄生乎江潭。上葳蕤而防露兮下泠泠而来风。孰知其不合兮若竹柏之异心。往者不可及兮来者不可待。悠悠苍天兮莫我振理。窃怨君之不寤兮吾独死而后已。\n"}
{"title": "题谢氏坚白斋", "industry": "明代", "author": "邓雅", "content": "\n堂东有白石，堂西有白石。堂南有白石，堂北有白石。团团若天成，光彩眩玉色。煮之可充饥，拂之可为席。磨涅不磷缁，宜比君子德。若人好斯堂，因之扁坚白。\n"}
{"title": "新居觅竹栽 其一", "industry": "宋代", "author": "姜特立", "content": "\n辟畴事庐井，物色费经营。正拟一廛足，便怀三径情。吾居恐全俗，君圃有馀清。急欲就佳趣，哦诗乞翠茎。\n"}
{"title": "寒栖馆", "industry": "宋代", "author": "方士繇", "content": "\n苍崖凌绛霄，横席坐高迥。遥夜闻吹箫，山空月华冷。\n"}
{"title": "渔家傲·与赵康靖公", "industry": "宋代", "author": "欧阳修", "content": "\n四纪才名天下重。三朝构厦为梁栋。定册功成身退勇。辞荣宠。归来白首笙歌拥。顾我薄才无可用。君恩近许归田垅。今日一觞难得共。聊对捧。官奴为我高歌送。\n"}
{"title": "寄友人", "industry": "唐代", "author": "刘得仁", "content": "\n风飒沈思眼忽开，尘埃污得是庸才。那堪更见巢松鹤，飞入青云不下来。\n"}
{"title": "仲夏承光殿", "industry": "清代", "author": "弘历", "content": "\n抡魁三岁届，返跸九重临。憩息登崇址，㣶徊抚古林。澄怀寄云水，生意畅鱼禽。北会馀金殿，南薰验舜琴。雨时山早翠，日永树移阴。敢懈祈年志，忧勤与日深。\n"}
{"title": "出门二首 其一", "industry": "明代", "author": "王樵", "content": "\n素无出门缘，少得称意时。亦欲勉为好，随复有败之。长短不相补，事过然后思。安能免悔吝，空自长嗟咨。缅怀古至人，婉婉静女姿。动静无留阂，铅朱得所施。悠然游于世，诚哉丈夫师。\n"}
{"title": "人日兼立春小园宴", "industry": "唐代", "author": "苏颋", "content": "\n黄山积高次，表里望京邑。白日最灵朝，登攀尽原隰。\n\n年灰律象动，阳气开迎入。烟霭长薄含，临流小溪涩。\n\n宾朋莫我弃，词赋当春立。更与韶物期，不孤东园集。\n"}
{"title": "癸丑岁秋郊", "industry": "金朝", "author": "蔡松年", "content": "\n漫漫黄云水清浅，碧花无处乱鸣蛬。此生愈觉田园乐，梦里晓山三四峰。\n"}
{"title": "越州歌二十首", "industry": "宋代", "author": "汪元量", "content": "\n年年宫柳好春光，百啭黄鹂绕建章。冶杏夭桃红胜锦，牡丹屏里燕诸王。\n"}
{"title": "陪郑同夫唐寅亮诸同志会饮管氏山亭分韵得出字", "industry": "明代", "author": "刘崧", "content": "\n涉溪谒林祠，春日戒维吉。閒情既怡荡，尘虑忽已失。当筵揖群彦，玉雪动昭质。登高属能赋，临水思散帙。芳亭稍登宴，清醥屡浮溢。幽怀契绸缪，玄论入靓密。碧筱连深池，朱华耀初日。川原何逶迤，山水亦荡潏。仙游匪无悰，雅咏当有述。泠泠风南至，皎皎月东出。言志适所存，吾其舍鸣瑟。\n"}
{"title": "雨后独步小园", "industry": "清代", "author": "缪公恩", "content": "\n漠漠轻阴合，孤吟小苑中。断云拖细雨，高树起微风。草入平池绿，花飞曲径红。徘徊对轩槛，幽兴倩谁同。\n"}
{"title": "满江红 其二 和茶村来韵", "industry": "清代", "author": "吴绮", "content": "\n秋老苕川，故人来、雨窗横膝。念往日、欢场胜事，而今非昔。阮叟尚能矜旷达，卢郎未便称荣适。但锦囊、佳句字频探，金壶漆。诗酒计，谁能得。山水约，应无失。想心期有素，亮予非饰。剡雪且须留棹住，杜陵不碍将丝乞。看亭皋、落木乱离悰，真堪惜。\n"}
{"title": "十一尤", "industry": "明代", "author": "释函是", "content": "\n寒倚阑干映日浮，高楼胡笛满天愁。北风衰草蓬蓬尽，任是初年亦白头。\n"}
{"title": "赠尤检正四首", "industry": "宋代", "author": "赵蕃", "content": "\n季秋过庐陵，客有示新录。尤杨两诗翁，间以严州陆。沣兰与沅茝，顿觉无芬馥。何况破囊中，欲探还自忸。\n"}
{"title": "湖居杂兴八首", "industry": "宋代", "author": "白珽", "content": "\n御丹初出赏春霏，传是诸王与后妃。香雾渐深帘幙暗，日斜微见淡黄衣。\n"}
{"title": "浣溪沙·大连避暑组诗·近感", "industry": "当代", "author": "翁文灏", "content": "\n辽左山村景色饶。消除乱寇现新潮。仍须奋勉莫逍遥。鼙鼓声喧交趾国，戈矛交炽霸王朝。中邦援助最骠姚。\n"}
{"title": "和人春暮", "industry": "宋代", "author": "寇准", "content": "\n流年赋分长多感，尽日长思立短亭。犹谢海棠花始发，似留春色向凋零。\n"}
{"title": "挽盛君时", "industry": "宋代", "author": "赵汝腾", "content": "\n忽报斯人讣，伤哉命压头。皇皇如有索，落落竟何求。学道鱼千里，辞家貉一丘。幸哉犹有子，可解二亲忧。\n"}
{"title": "中秋次柴墟先生韵二绝 其一", "industry": "明代", "author": "张羽（凤举）", "content": "\n卯岁离乡历丙辰，无端归计只逡巡。长安亦有江门月，今夜清光冷照人。\n"}
{"title": "西湖竹枝词", "industry": "元代", "author": "赵奕", "content": "\n湖头日日水光波，两两吴娃打桨过。笑隔芙蓉不相识，向人犹自唱吴歌。\n"}
{"title": "九日同诸公登涵元塔四首塔之七层　初峻工于是日 其四", "industry": "明代", "author": "郭之奇", "content": "\n独顶孤峰柱海门，功归造化轴归坤。六牛四女互经纬，东渤南溟共柢根。禨祲遥占城市色，盈虚频见汐潮痕。冥搜物象如环掌，心目应从万古论。\n"}
{"title": "道中寄景升仲诚二同官", "industry": "宋代", "author": "韦骧", "content": "\n两道几千里，残炎七月天。累囚念濡滞，匹马重迁延。夜宿荆榛际，朝行虎豹前。幡思竹轩好，拥事亦神仙。\n"}
{"title": "题南宁宁指挥松桂轩", "industry": "明代", "author": "邓林", "content": "\n高轩静对柳营开，嘉木曾和雨露栽。龙蛰嘘云从地起，兔灵分种自天来。一庭晚翠笼毡帐，万斛秋香落酒杯。文武元戎襟度雅，定应谈笑奠南垓。\n"}
{"title": "游丰乐招提佛光三寺", "industry": "唐代", "author": "白居易", "content": "\n竹鞋葵扇白绡巾，林野为家云是身。山寺每游多寄宿，\n\n都城暂出即经旬。汉容黄绮为逋客，尧放巢由作外臣。\n\n昨日制书临郡县，不该愚谷醉乡人。\n"}
{"title": "和编脩许道中腊月初三日诞诗三首 其二", "industry": "明代", "author": "曹义", "content": "\n清时共喜戴朝簪，气吐虹光射斗南。登第昔誇年十八，庆生今喜臈初三。玉堂名重人争羡，粉署官闲我独惭。称寿出关图未献，临风聊为寄泥缄。\n"}
{"title": "读史二首 其一", "industry": "明代", "author": "薛瑄", "content": "\n汉唐末事谁能鉴，晋宋当年世所知。犹有一编青史在，悠悠长使后人悲。\n"}
{"title": "戴安仲新婚赋得引凤曲 其一", "industry": "明代", "author": "何吾驺", "content": "\n侣得瑶池跨凤群，半天彩谷夜缤纷。可知鸾羽飞如雾，故自箫声吹入云。\n"}
{"title": "十六日梦", "industry": "明代", "author": "罗伦", "content": "\n彷佛云霄玉万竿，依稀王母驾青鸾。来时不识归时路，共向瑶台月下看。\n"}
{"title": "京口渡江", "industry": "清代", "author": "董潮", "content": "\n轻帆如叶下吴头，晚景苍茫动客愁。云净芜城山过雨，江空瓜步雁横秋。铃音几处烟中寺，镫影谁家水上楼。最是二分明月好，玉箫声里宿扬州。\n"}
{"title": "夏日同龚能者崔晦之邹伯学纳凉李子髯斋中高柳下", "industry": "明代", "author": "袁宏道", "content": "\n高柳著溪烟，团团翠可怜。空街摇白水，疏日冷青钱。原宪贫非病，维摩疾是禅。居然城廓里，一种小林泉。\n"}
{"title": "首夏", "industry": "宋代", "author": "释善珍", "content": "\n首夏山中风物和，不妨老子小婆娑。竹亭晴坐燕泥少，花径晓行蛛网多。云表危峰干北斗，道傍古树识东坡。匡庐深处堪归隐，岁月澜翻奈老何。\n"}
{"title": "蝶恋花 因馀幅凑此数语", "industry": "清代", "author": "赵熙", "content": "\n醉记图书秋一府。今也梅花，红到相思处。花外遥知林子羽。小吟八十松风路。宋玉风流诗界主。闻说诛茅，别了鱼陂住。人影春灯来复去。岁寒且话城西雨。\n"}
{"title": "送朱大使朝京回迎父往福建任所", "industry": "明代", "author": "程通", "content": "\n三载官南闽，寸心恋北阙。玉佩朝龙颜，斑衣迎鹤发。山青云自閒，梅黄雨初歇。别后天一方，相思共明月。\n"}
{"title": "游峨眉十一首", "industry": "宋代", "author": "冯时行", "content": "\n岂但山储秀，年多树亦灵。华夷供静瞩，参井入危经。幽讨真殊绝，神光却渺冥。正当存不议，聊使俗迷醒。\n"}
{"title": "江上书怀", "industry": "唐代", "author": "崔峒", "content": "\n骨肉天涯别，江山日落时。泪流襟上血，发变镜中丝。\n\n胡越书难到，存亡梦岂知。登高回首罢，形影自相随。\n"}
{"title": "寄欧阳詹", "industry": "唐代", "author": "太原妓", "content": "\n自从别后减容光，半是思郎半恨郎。 欲识旧来云髻样，为奴开取缕金箱。\n"}
{"title": "七绝九章七十二首 其四十九", "industry": "当代", "author": "添雪斋", "content": "\n我梦存身东海东，残阳嬴骨落涛红。一番风里一番事，不问今宵同不同。\n"}
{"title": "内侄殷子祥陷虏不回连宵入梦", "industry": "清代", "author": "缪重熙", "content": "\n寐寤关怀切，宵来入梦频。如申依恋意，不话别离因。劳瘁连年积，音容此夕亲。拔归期迅速，老母泪盈巾。\n"}
{"title": "送王维贤吉士出知广德州", "industry": "明代", "author": "杨慎", "content": "\n朱方新出守，玉署早知名。邦域周千里，文章汉二京。凤皇天北顾，鸿雁暮南征。清赏何由共，琼枝别后情。\n"}
{"title": "咏史上·贾逵", "industry": "宋代", "author": "陈普", "content": "\n经术何曾得暂行，汉家空有表章名。石渠但把雷霆压，焉用低帷凿壁生。\n"}
{"title": "盂兰会三首 其一", "industry": "清代", "author": "郑用锡", "content": "\n中元肆赦事荒唐，点鬼如何岁岁忙。变幻岂真有地狱，人心险恶即桁杨。\n"}
{"title": "中夜", "industry": "宋代", "author": "陈宓", "content": "\n功名有念心常醒，更鼓无声夜更长。天运乾乾同转磨，鬓毛能不几时霜。\n"}
{"title": "八声甘州 林子有讱庵填词图", "industry": "近代", "author": "卢前", "content": "\n数南来断雁写遥天，不知几人归。剩无多好景，斜阳催暝，冷换荷衣。清梦西风俱老，吹泪付乌啼。一发青山远，入眼还非。莫念蓬莱婀娜，叹平生踪迹，鸥鹭都疑。祗商弦独响，霜鬓苦成丝。幻蜃楼、沈沈海市，算廿年、弹指已堪悲。千秋事，托逋仙笔，寄我相思。\n"}
{"title": "争臣论", "industry": "唐代", "author": "韩愈", "content": "\n　　或问谏议大夫阳城于愈，可以为有道之士乎哉?学广而闻多，不求闻于人也。行古人之道，居于晋之鄙。晋之鄙人，熏其德而善良者几千人。大臣闻而荐之，天子以为谏议大夫。人皆以为华，阳子不色喜。居于位五年矣，视其德，如在野，彼岂以富贵移易其心哉？\n　　愈应之曰：是《易》所谓恒其德贞，而夫子凶者也。恶得为有道之士乎哉?在《易·蛊》之“上九”云：“不事王侯，高尚其事。”《蹇》之“六二”则曰：“王臣蹇蹇，匪躬之故。”夫亦以所居之时不一，而所蹈之德不同也。若《蛊》之“上九”，居无用之地，而致匪躬之节；以《蹇》之“六二”，在王臣之位，而高不事之心，则冒进之患生，旷官之刺兴。志不可则，而尤不终无也。今阳子在位，不为不久矣；闻天下之得失，不为不熟矣；天子待之，不为不加矣。而未尝一言及于政。视政之得失，若越人视秦人之肥瘠，忽焉不加喜戚于其心。问其官，则曰谏议也；问其禄，则曰下大夫之秩秩也；问其政，则曰我不知也。有道之士，固如是乎哉?且吾闻之：有官守者，不得其职则去；有言责者，不得其言则去。今阳子以为得其言乎哉?得其言而不言，与不得其言而不去，无一可者也。阳子将为禄仕乎?古之人有云：“仕不为贫，而有时乎为贫。”谓禄仕者也。宜乎辞尊而居卑，辞富而居贫，若抱关击柝者可也。盖孔子尝为委吏矣，尝为乘田矣，亦不敢旷其职，必曰“会计当而已矣”，必曰“牛羊遂而已矣”。若阳子之秩禄，不为卑且贫，章章明矣，而如此，其可乎哉?\n　　或曰：否，非若此也。夫阳子恶讪上者，恶为人臣招其君之过而以为名者。故虽谏且议，使人不得而知焉。《书》曰：“尔有嘉谟嘉猷，则人告尔后于内，尔乃顺之于外，曰：斯谟斯猷，惟我后之德”若阳子之用心，亦若此者。愈应之曰：若阳子之用心如此，滋所谓惑者矣。入则谏其君，出不使人知者，大臣宰相者之事，非阳子之所宜行也。夫阳子，本以布衣隐于蓬蒿之下，主上嘉其行谊，擢在此位，官以谏为名，诚宜有以奉其职，使四方后代，知朝廷有直言骨鲠之臣，天子有不僭赏、从谏如流之美。庶岩穴之士，闻而慕之，束带结发，愿进于阙下，而伸其辞说，致吾君于尧舜，熙鸿号于无穷也。若《书》所谓，则大臣宰相之事，非阳子之所宜行也。且阳子之心，将使君人者恶闻其过乎?是启之也。\n　　或曰：阳子之不求闻而人闻之，不求用而君用之。不得已而起。守其道而不变，何子过之深也?愈曰：自古圣人贤士，皆非有求于闻用也。闵其时之不平，人之不义，得其道。不敢独善其身，而必以兼济天下也。孜孜矻矻，死而后已。故禹过家门不入，孔席不暇暖，而墨突不得黔。彼二圣一贤者，岂不知自安佚之为乐哉诚畏天命而悲人穷也。夫天授人以贤圣才能，岂使自有余而已，诚欲以补其不足者也。耳目之于身也，耳司闻而目司见，听其是非，视其险易，然后身得安焉。圣贤者，时人之耳目也；时人者，圣贤之身也。且阳子之不贤，则将役于贤以奉其上矣；若果贤，则固畏天命而闵人穷也。恶得以自暇逸乎哉?\n　　或曰：吾闻君子不欲加诸人，而恶讦以为直者。若吾子之论，直则直矣，无乃伤于德而费于辞乎?好尽言以招人过，国武子之所以见杀于齐也，吾子其亦闻乎?愈曰：君子居其位，则思死其官。未得位，则思修其辞以明其道。我将以明道也，非以为直而加入也。且国武子不能得善人，而好尽言于乱国，是以见杀。《传》曰：“惟善人能受尽言。”谓其闻而能改之也。子告我曰：“阳子可以为有之士也。”今虽不能及已，阳子将不得为善人乎哉?\n"}
{"title": "缘识", "industry": "宋代", "author": "宋太宗", "content": "\n常读古人书，随宜道更殊。闲忙心各异，恬淡入清虚。\n"}
{"title": "夏日过赵凡夫定山别业 其七", "industry": "明代", "author": "邓云霄", "content": "\n清斋忘肉味，断酒见天真。羡尔伊蒲俎，调从举案人。山中非索价，庑下实藏珍。次第征幽事，冥鸿叹此身。\n"}
{"title": "初夏幽居", "industry": "宋代", "author": "陆游", "content": "\n日长巷陌晒丝香，雨霁郊原割麦忙。小担过门尝冷粉，微风解箨看新篁。傍篱邻妇收鱼笱，叩户村医送药方。欲到湖边还嬾动，悠然扶杖立斜阳。\n"}
{"title": "读瀛海喜其绝句清远因口号数诗示九成皆寔意也 其三", "industry": "元代", "author": "张翥", "content": "\n客窗昨夜北风高，犹似乘船海上涛。明发先宜觅貂鼠，唤人来作禦寒袍。\n"}
{"title": "秋夜楚云台小集赠俞溥", "industry": "明代", "author": "陈献章", "content": "\n新秋有客来信丰，风月此杯聊此同。江山阔幅无人话，六七青袍一病翁。\n"}
{"title": "物外杂题", "industry": "宋代", "author": "陆游", "content": "\n粉堞临江渚，朱桥枕市楼。长吟策小蹇，又度一年秋。\n"}
{"title": "同伍国开谭元定游西山杂咏二十首 其十六", "industry": "明代", "author": "黎遂球", "content": "\n禅房花竹映林隈，绀榭朱阑半不开。每近清明霜降日，安排官使上陵来。\n"}
{"title": "寿萧安人七帙", "industry": "明代", "author": "王世贞", "content": "\n里中萧桧梁朝种，门外萧郎汉节归。桧历千秋多气色，郎驱六传有光辉。飞来凤五盘花诰，赐出鹇双飐彩衣。况是海东仙迹异，可无桃实令颜绯。\n"}
{"title": "黄将军得功饮水铜瓢歌", "industry": "清代", "author": "汪中", "content": "\n将军藁葬青山麓，宰树风彫碣无字。云旗犀甲飞作尘，犹有铜瓢镇初地。因思上马势如鹘，霹雳一呼齿尽裂。铜花绣水生朱殷，渗入星星口中血。江天暮雨鲛气腥，阴风飒飒翔群灵。此时篝火丛祠下，神物终宵铿有声。\n"}
{"title": "述怀寄佘峰董得仲先生", "industry": "清代", "author": "萧中素", "content": "\n南村有遗叟，寂寞居河滨。一褐常见肘，数椽聊寄身。所志在不苟，食力甘苦辛。闲来把直钓，终日无纤鳞。晴霞映眉宇，野水光粼粼。坐久发清啸，怡然全我真。古树落高荫，远水怀故人。于此颇有得，毋谓于陵贫。\n"}
{"title": "宁化蒋簿归养索赠赋此", "industry": "明代", "author": "谢与思", "content": "\n念尔云间骏，辞官娱老亲。朱门无揖客，沧海独归人。径岂荒丛竹，盘犹足细鳞。吾惭潘令赋，薄宦拙谁论。\n"}
{"title": "游金山寺", "industry": "明代", "author": "王弼", "content": "\n巨灵怒擘大江开，割取昆崙一股来。万马潮头嘶入海，片金波面涌成堆。峰峦影落浮杯渡，天水光涵说法台。造化设奇当要会，虚传清澥有蓬莱。\n"}
{"title": "章母吴太夫人仙去赋诗四章敬挽 其二", "industry": "清代", "author": "薛昂若", "content": "\n章母真同孟母贤，义方教子意绵绵。而今追悼皆词翰，我亦挥毫写锦笺。\n"}
{"title": "挽诗", "industry": "明代", "author": "庄昶", "content": "\n刚道生姜树上生，百年奄忽可须惊。若知戌亥天还老，万里秋空月自明。\n"}
{"title": "除夜立春", "industry": "宋代", "author": "张栻", "content": "\n积雪阴难解，新梅冻未开。谁知残腊底，已报早春来。一气元无息，群儿浪自猜。短檠非守岁，百感政交怀。\n"}
{"title": "明远楼春望", "industry": "明代", "author": "李梦阳", "content": "\n贡院初开阁，春阴独倚栏。柳边千舰聚，花里万家残。风雨江声壮，兵戈地色寒。断肠沙雁北，群起向长安。\n"}
{"title": "满庭芳 业师王水照先生八十华诞", "industry": "当代", "author": "张海鸥", "content": "\n日月光华，文章璀璨，孔颜气象兴隆。弦歌馥郁，弟子共春风。半肖居中侍坐，谈今古、义理从容。恍然与、苏辛李杜，踏雪认飞鸿。今宵持绿蚁，青衿鼓瑟，红袖鸣钟。敬都把、心香一瓣相从。又有南山菊好，并兰蕙、竹鹤梅松。春秋事，庄生已解，我辈但情浓。\n"}
{"title": "辟支岩", "industry": "宋代", "author": "刘克庄", "content": "\n不上岩来四十年，高僧灭度我皤然。归葱岭路止只履，访草庵基无一椽。狂欲片帆浮巨浸，老扶双拐到危巅。谁人肯伴黄师伯，何不旁边著两禅。\n"}
{"title": "赠闵督府还升南京秋官 其一", "industry": "明代", "author": "陈献章", "content": "\n司寇今欲行，病叟山中卧。如闻经略忧，未向春风破。\n"}
{"title": "题缺", "industry": "宋代", "author": "刘克庄", "content": "\n少全。若论死生无愧怍，幅巾岂不胜貂蝉。\n"}
{"title": "题温倩华女士重九雅集图四首 其一", "industry": "近代", "author": "杨寿杓", "content": "\n溪山如画一登楼，况是清游九月秋。若比桃园春夜宴，扫眉才子亦名流。\n"}
{"title": "花朝", "industry": "清代", "author": "弘历", "content": "\n每遇花朝率有诗，清愁薄喜一凭之。无何复值青春半，不住且看红日移。山里芳菲应尚早，篱边幡胜未教迟。向来愁喜浑无著，咫尺文殊礼导师。\n"}
{"title": "移家虎丘二首", "industry": "明代", "author": "沈璜", "content": "\n杜鹃零落柳藏雅，僧有余闲转《法华》。山下人家春事了，扫门迎接赣州花。¤\n"}
{"title": "弭愁二首 其二", "industry": "当代", "author": "程滨", "content": "\n去日春虽尽，明年花更妍。钟期如再遇，孰肯裂冰弦。\n"}
{"title": "戊戌元日三首 其一", "industry": "宋代", "author": "方回", "content": "\n班春踰半月，献岁换新正。马动人声喜，星明晓意晴。寒袪和气胜，病愈老身轻。七十二年事，沉吟暗自惊。\n"}
{"title": "将至贵阳喜竹溪再会凭轼有赋", "industry": "明代", "author": "黄衷", "content": "\n漓江为别贵阳逢，将遇还同未别悰。书剑偶来方远驾，宫墙曾许扣洪钟。共知世仰昌黎斗，安得云从东野龙。肯为穷荒阻幽逸，碧山诗思更重重。\n"}
{"title": "戏书", "industry": "明代", "author": "陈㷆", "content": "\n花残春尽草如茵，茅屋閒行有几人。啼鸟数声山寂寂，不知长路柳条新。\n"}
{"title": "游春五首 其二", "industry": "清代", "author": "曹家达", "content": "\n往代南国胜，迁移花石纲。野棠开艺圃，乔木傍宫墙。城郭远烽息，溪桥流水香。即今多事变，不敢问沧桑。\n"}
{"title": "晓月 其二", "industry": "清代", "author": "弘历", "content": "\n萧疏凉影落枫楸，白处微知涧水流。西岭不教飞度速，应缘回首惜中秋。\n"}
{"title": "秋海棠用渔洋山人秋柳四首韵 其三", "industry": "清代", "author": "何佩芬", "content": "\n桃花双颊映珠衣，梦醒华清事已非。三径凉生莺燕少，一庭香蕴蝶蜂稀。夕阳屋角红疑滴，细雨墙根翠欲飞。斜倚画阑娇不语，幽情应与世相违。\n"}
{"title": "六祖夜渡赞", "industry": "宋代", "author": "释妙伦", "content": "\n树烟漠漠水沈沈，父子相抛用贼心。授了衣盂连夜渡，钉椿摇橹到于今。\n"}
{"title": "白华园作 其二十一", "industry": "明代", "author": "屈大均", "content": "\n阶下多孩菊，庭前复女兰。汲泉频灌溉，持作老亲欢。\n"}
{"title": "衡州邓贰守示寄石翁诗次韵奉答 其三", "industry": "明代", "author": "庄昶", "content": "\n荡荡乾坤无异境，熙熙造化有同功。云霞缭绕孤眠稳，霄汉飞腾一羽雄。文绣蚤知非赵孟，鹿裘老去是荣翁。衡山笑与箕山较，瓢挂林稍不断风。\n"}
{"title": "贺梁王生日诗", "industry": "明代", "author": "佚名", "content": "\n贤君献寿宴嘉宾，殿帐先施巨海滨。万里晴天开锦帐，一川芳草卧麒麟。笙歌缓送金杯酒，铠杖宽围玉佩人。醉饱百官咸稽首，愿王高寿过千春。\n"}
{"title": "候不至三章", "industry": "明代", "author": "庞嵩", "content": "\n坐柏之下，晷移八尺。期子不来，诵遍姬易。槐阴午閒，鸟鸣树间。与鹤者游，鹤舞翩反。汝鹤汝鹤，能行且飞。能作我驾，吾将汝依。\n"}
{"title": "夜况", "industry": "元代", "author": "贡奎", "content": "\n北风尘海万波回，夜半西窗势欲摧。梦觉恍然超色界，残灯炯炯妙莲开。\n"}
{"title": "复次韵四首", "industry": "宋代", "author": "陈造", "content": "\n昔上瞿塘滟预堆，盘涡如井放船开。山行欢喜今非错，备见梢濆撆漩来。\n"}
{"title": "风寒济南道中兀坐肩舆不能开卷因即事戏作俳体六言解闷数之政得三十首当唤白家老婢读之耳 其二十二", "industry": "明代", "author": "王世贞", "content": "\n翛翛桧栝风紧，蔼蔼桑榆日斜。莫怪牛羊不下，中峰自有人家。\n"}
{"title": "题雉山禊亭", "industry": "宋代", "author": "张栻", "content": "\n一曲清江正可怜，隔江新竹露娟娟。好风成我曲肱梦，起看飞云度碧天。\n"}
{"title": "哭丘一成三首 其一", "industry": "明代", "author": "陈繗", "content": "\n海岳钟生命世英，浑然才质自天成。文章应使出头避，诗句传看满座惊。回也眼前时立卓，鲤兮庭下正趋行。可怜造物无真宰，不与斯人假寿龄。\n"}
{"title": "北门竹枝词十首 其九", "industry": "清代", "author": "方仁渊", "content": "\n侬家生小住虞山，不记虞山几个湾。今日才游四大寺，三峰吃得素斋还。\n"}
{"title": "减字木兰花四首·初至清溪除夕 其四", "industry": "当代", "author": "汪岳尊", "content": "\n今宵无事。收拾流亡千种思。插了梅花。风味依稀似在家。明年今夕。大好河山应似昔。倭血盈卮。醉唱先人祭告诗。\n"}
{"title": "秋夕卧病对月怀许维桢何启图二内翰", "industry": "明代", "author": "欧大任", "content": "\n卧游因病久盘桓，曾记名山万里看。雪后驱车过汝水，月中摇艇入新安。昔年白雁思传札，此日铜龙阻握兰。尊酒何因携二妙，清光知在玉堂寒。\n"}
{"title": "清夜", "industry": "明代", "author": "杨士奇", "content": "\n清夜坐庭阶，薰风拂杨柳。仰首望天河，微云翳南斗。\n"}
{"title": "答黎惟敬梁思伯潘少承燕京见怀", "industry": "明代", "author": "欧大任", "content": "\n汉苑秋风侍綵旄，故人近幸似王褒。千鸿浮弋书来远，匹马长安梦去劳。河曲浊流通汝海，关门紫气接嵩高。飘飘便可寻仙隐，不为将归感二毛。\n"}
{"title": "晓行道旁杜鹃花", "industry": "宋代", "author": "杨万里", "content": "\n泣露啼红作麽生，开时偏值杜鹃声。杜鹃口血能多少，不是征人泪滴成。\n"}
{"title": "送张逸人二首", "industry": "宋代", "author": "夏竦", "content": "\n上公诗笔千金重，逋客归装一棹轻。莫向青山更招隐，且留贤哲济苍生。\n"}
{"title": "题周茂叔拙赋", "industry": "宋代", "author": "何平仲", "content": "\n伪者劳其心，关机有时阙。诚者任其真，安知拙为拙。舍伪以存诚，何须俟词说。\n"}
{"title": "追和", "industry": "宋代", "author": "王之道", "content": "\n一种幽素姿，凌寒为谁展。似嫌冰雪清，故作黄金浅。\n"}
{"title": "赠赤公五首 其一", "industry": "明代", "author": "释函可", "content": "\n几年辽海自依依，华表惊添一鹤飞。瓶钵已非形更瘦，须眉犹在事多违。长边无地容行脚，尽日徼天幸掩扉。韎韐未裁磨衲破，梦中还著老莱衣。\n"}
{"title": "夏日宿秘书姚监宅", "industry": "唐代", "author": "李频", "content": "\n贵宅多嘉树，先秋有好风。情闲离阙下，梦野在山中。\n\n露色浮寒瓦，萤光堕暗丛。听吟丽句尽，河汉任西东。\n"}
{"title": "答汪桂山明府和古樵寄作仍依韵续成六首 其二", "industry": "清代", "author": "金朝觐", "content": "\n维摩常示病中身，博得公馀作倦人。珍重刀圭驱二竖，殷勤尺素遗双鳞。关心严道难成宦，翘首名山欲卜邻。最好灵关新聚会，羡他贤主更嘉宾。\n"}
{"title": "次韵洪尉", "industry": "宋代", "author": "方岳", "content": "\n平生坐狷狭，无与同襟期。宁论马得丧，但问蛙公私。其初或取憎，其究还见思。不思亦何伤，此癖终难移。\n"}
{"title": "句", "industry": "宋代", "author": "杨简", "content": "\n万里苍茫融妙间，三杯虚白浴天真。\n"}
{"title": "夜坐与童子方祥庆话别偶成", "industry": "明代", "author": "陈献章", "content": "\n晚饭跏趺竹几安，秋吟涕泪阁灯残。一诗可送方童子，千炼不如庄定山。\n"}
{"title": "草堂诗 其九", "industry": "宋代", "author": "喻汝砺", "content": "\n竹外清疏侵碧溪，溪边竹澹烟雨霏。閒看雪岭题诗罢，醉散西郊信马归。霄汉直愁双阙迥，梦魂长著五陵飞。故园秀木又春色，只恐归去池台非。\n"}
{"title": "客怀", "industry": "宋代", "author": "陆游", "content": "\n客怀病思两凄凄，瘦马长靴溅雪泥。道左忽逢曾宿驿，壁间闲看旧留题。村醅酸薄陈山果，旅饭萧条嚼冻齑。何处人间非梦境？怳然重到剑关西。\n"}
{"title": "春日过山家题罗帕", "industry": "元代", "author": "郭钰", "content": "\n冰丝缕缕系深恩，青鸟飞来每断魂。留得蔷薇香易灭，只从灯下认啼痕。\n"}
{"title": "徐仁伯侍郎挽诗", "industry": "宋代", "author": "方岳", "content": "\n诸老遗书在，情亲独考亭。学卑时俗陋，文起众人醒。壮笔扛周鼎，危言耸汉庭。群公俱避易，吾道未凋零。纶綍泥封玺，蓬莱月锁厅。冰霜寒挺操，霄汉倦梳翎。有碣留南剑，无心徙北溟。一襟梅野雪，半世草堂星。晚对螭坳墨，亲探虎穴猩。豹关传晓跸，蛰户动春霆。彼相隳人纪，臣言准老以。纲常通宇宙。机阱骇朝廷。躔宿惊霄陨，乾坤为书冥。囊封争论切，诏敕费丁宁。愤极空流涕，时平竟失刑。忆曾歌楚些，忍复吊湘灵。光蚀星奎壁，冤沈古鼎铏。茫茫千载恨，不尽月岩青。\n"}
{"title": "八月十四日夜约客月下有武", "industry": "宋代", "author": "魏了翁", "content": "\n秋空和月卷玻瓈，清入肝脾触拨诗。元自生来全体具，只缘见处一分亏。俗情数日须圆候，识者先几畏满时。千古词人谁解首，拟将今夕法佳期。\n"}
{"title": "回疆竹枝词三十首 其二十四", "industry": "清代", "author": "林则徐", "content": "\n树窝随处产胡桐，天与严寒作火烘。乌恰克中烧不尽，燎原野火四周红。\n"}
{"title": "颂古十六首 其七", "industry": "宋代", "author": "释心月", "content": "\n宾中主，主中宾。在窟狮子，互换嚬呻，相识如今能几人。\n"}
{"title": "夏雨", "industry": "明代", "author": "杨慎", "content": "\n微凉生细雨，半夜似新秋。玉轸琴丝缓，金炉香气浮。檐花溅碎滴，地镜俯清流。东阁多閒暇，西池好倡酬。\n"}
{"title": "石栗树", "industry": "当代", "author": "陈永正", "content": "\n石栗长三丈，春来渐布阴。正愁遮极目，忽见有来禽。喧霁巢俱出，争枝舌各音。浮云尚天际，怅立一沈吟。\n"}
{"title": "王得淦招饮席上二首", "industry": "宋代", "author": "陈著", "content": "\n太史应须奏德星，老夫相与证高情。杯盘楚楚饶诗兴，写出人閒淡处声。\n"}
{"title": "诏许昌崔明府拜补阙", "industry": "唐代", "author": "钱起", "content": "\n儒者久营道，诏书方问贤。至精一耀世，高步谁同年。\n\n何树可栖凤，高梧枝拂天。脱身凫舄里，载笔虎闱前。\n\n日月传轩后，衣冠真列仙。则知骊龙珠，不秘清泠泉。\n\n才子贵难见，郢歌空复传。惜哉效颦客，心想劳婵娟。\n"}
{"title": "句", "industry": "宋代", "author": "许元", "content": "\n芍药琼花应有恨，维扬新什独无名。\n"}
{"title": "游万盛黑山谷", "industry": "当代", "author": "陈仁德", "content": "\n清风生谷底，引我久徘徊。飞瀑天上落，危峰压顶来。雾迷青石洞，泉冷黑山崖。去路深难测，遥看一线开。\n"}
{"title": "狮子山", "industry": "明代", "author": "吴与弼", "content": "\n狮子矶头一棹过，客边心事近如何。寒更往辙知非切，暖日遗编得意多。\n"}
{"title": "蛋妇", "industry": "明代", "author": "释今无", "content": "\n日炙风吹拆面纹，丝纶在手不停分。船无空处团儿女，网欲乾时挂水云。辛苦荆钗簪古髻，阴寒江雾袭麻裙。绿头花鸭长鸣饿，拨置红羹用意勤。\n"}
{"title": "喜峰关", "industry": "明代", "author": "陈第", "content": "\n边日凄凄野色愁，山前流水雪花浮。儿童解唱胡人曲，短笛清笳别样秋。\n"}
{"title": "玉楼春", "industry": "宋代", "author": "张时甫", "content": "\n蟠桃十月惊春早。春到玉梅枝上小。和羹人物应时生，天上骑鲸生凤沼。万家宝篆祥烟晓。竞祝史君长不老。夜来南极照元台，见说沙堤新筑了。\n"}
{"title": "春日游钟山以溪回松风长分韵得长字", "industry": "明代", "author": "张孟兼", "content": "\n访古来钟阜，寻僧问草堂。千年猿鹤静，一径石林荒。泉落春水细，梅留腊雪香。乡心怜薄暮，矫首碧云长。\n"}
{"title": "发绵阳过彰明", "industry": "近代", "author": "潘受", "content": "\n巴字水如誇笔势，绵州山亦富诗情。我来一路车频式，太白欧阳此诞生。\n"}
{"title": "赠秉亚礼二首 其二", "industry": "近代", "author": "洪传经", "content": "\n子是欧西奇男子，交游半是远东朋。弃医偷习中华语，佞佛旁搜梵国能。新会高文通觉路，曼殊妙谛耻凡僧。钟疏响竹摇千个，静證波涛千万乘。\n"}
{"title": "登尊经阁二首 其二", "industry": "清代", "author": "安昶", "content": "\n画栋帘开瑞霭浮，晓云晴日下岑楼。九龙峰秀回环映，万井烟浓次第收。枫影乱飞溪渡口，桂香轻拂泮池头。从知到此红尘远，无限清光一色秋。\n"}
{"title": "望庐山", "industry": "清代", "author": "释敬安", "content": "\n纵棹随神风，浩荡洪波间。引领望庐岳，悠然开心颜。秀色信难名，灵气吐自然。五峰媚云表，巉绝谁可攀。缅怀远法师，高步太元年。陶谢尚返驾，澄什宁比肩。千载沐馀润，犹能洗尘缘。瞻霞想神足，临流哀逝川。玄栖傥可必，妙蕴当能宣。\n"}
{"title": "甲子秋七月入宝安过访邓玄度观察镜园同尹用平温尔惇两年丈饮邻仙楼用杜少陵游何将军山林十诗四十韵 其八", "industry": "明代", "author": "张萱", "content": "\n凌波舟作屋，处陆屋乘池。石齿响䩕角，花须絓接䍦。为寻许道士，不问蔡家儿。努力共幽讨，时时杖履随。\n"}
{"title": "佛手柑 其七", "industry": "明代", "author": "屈大均", "content": "\n初疑天女手，一一散花馀。多少缝裳者，掺掺总不如。看来非橘柚，最好伴琴书。静似幽兰吐，随风满玉除。\n"}
{"title": "白华园作 其三十四", "industry": "明代", "author": "屈大均", "content": "\n何处忘人世，平生此石床。秋来难出户，恐负菊花香。\n"}
{"title": "海云坐雨 其一", "industry": "明代", "author": "谢长文", "content": "\n四山烟雾深，一溪松竹乱。禅房寂无人，风雨过昏旦。\n"}
{"title": "秦望阁", "industry": "宋代", "author": "王十朋", "content": "\n纸上观秦尚过秦，那堪山作眼中尘。为言高阁登临者，莫作秦人视越人。\n"}
{"title": "病思二首 其一", "industry": "近代", "author": "林散之", "content": "\n小圃三年筑，心清爱晚芳。菜留春不老，花种夜来香。已澈多罗界，难驰众妙场。六根已断一，喧寂两无妨。\n"}
{"title": "和家兄敬怀秋日閒居 其四", "industry": "清代", "author": "万光泰", "content": "\n登高望湖涘，历历明帆樯。朝来小阴翳，正昼仍骄阳。曝布标长竿，曝书满竹床。雨声忽东至，湿我罗衣裳。阴阳多变化，有目迷翕张。衣袽戒既济，宁谓勿过防。\n"}
{"title": "夜蛩", "industry": "当代", "author": "伯昏子", "content": "\n夜蛩听唧唧，意马走腾腾。相视数珠泪，无言一豆灯。\n"}
{"title": "秋日杂兴（五首）", "industry": "元代", "author": "陈基", "content": "\n弹铗归来叹薄游，西风吹老黑貂裘。裁诗见慰惭钱起，扫榻相延愧隐侯。拟学楚人归种橘，虚劳蜀客望牵牛。五湖烟景依然在，还许扁舟伴白鸥。¤\n"}
{"title": "赠陈积庆之官宜黄令", "industry": "明代", "author": "龚敩", "content": "\n西江寸水少波涛，令尹传闻得俊髦。百里可能淹骥足，三年漫尔试牛刀。文昌阁下琴书静，华盖峰前雨露高。底事桥门重分手，催科抚字要心劳。\n"}
{"title": "元旦试笔 其二", "industry": "清代", "author": "弘历", "content": "\n慈宁眉寿介屠苏，詄荡天门瑞霭扶。延美重庥垂万祀，敕几熙绩奉三无。已看蕃长同朝朔，伫俟渠魁又献俘。法祖敬天遵圣训，持盈保泰巩皇图。\n"}
{"title": "赠王山人", "industry": "唐代", "author": "白居易", "content": "\n闻君减寝食，日听神仙说。暗待非常人，潜求长生诀。\n\n言长本对短，未离生死辙。假使得长生，才能胜夭折。\n\n松树千年朽，槿花一日歇。毕竟共虚空，何须夸岁月。\n\n彭殇徒自异，生死终无别。不如学无生，无生即无灭。\n"}
{"title": "新秋望章载谋二首", "industry": "明代", "author": "王夫之", "content": "\n湘山犹曲曲，畴昔故天涯。偶合添离恨，轻分有后期。镫残知弈误，月上尽诗迟。芳草王孙在，闲愁付杖藜。\n"}
{"title": "颂古十六首 其一", "industry": "宋代", "author": "释心月", "content": "\n室内孤灯只自知，入流须辨截流机。辽天一镞三关外，玉兔金乌不敢飞。\n"}
{"title": "遣兴十首 其五", "industry": "宋代", "author": "员兴宗", "content": "\n草色当阶绿渐侵，我观物化岂无心。风轩纳絮春无赖，雨屋关愁夜不禁。\n"}
{"title": "颂古十一首 其三", "industry": "宋代", "author": "释智鉴", "content": "\n即心是佛外忘求，心佛圆明不假修。云净远山千点翠，水和明月一天秋。\n"}
{"title": "除夕有感", "industry": "明代", "author": "王渐逵", "content": "\n縻食人间愧腐儒，遗经脩葺意何如。春风亦到扪萝径，茅屋空围满架书。交海只今烦总制，汉皇何日定居胥。华峰未足图南睡，又报山中一岁除。\n"}
{"title": "是夜酌泉试宜兴吴大本所奇茶", "industry": "明代", "author": "文徵明", "content": "\n醉思雪乳不能眠，活火沙瓶夜自煎。白绢旋开阳羡月，竹符新调慧山泉。地炉残雪贫陶穀，破屋清风病玉川。莫道年来尘满腹，小窗寒梦已醒然。\n"}
{"title": "于太原召侍臣赐宴守岁", "industry": "唐代", "author": "李世民", "content": "\n四时运灰琯，一夕变冬春。送寒馀雪尽，迎岁早梅新。\n"}
{"title": "镫下菊影 其一", "industry": "清代", "author": "缪公恩", "content": "\n移将篱菊避霜风，掩映萧斋烛爓红。瘦影不须秋水照，清标收入素屏中。\n"}
{"title": "己丑岁二月二十五日往天寿山陪祀三首 其一", "industry": "明代", "author": "祁顺", "content": "\n两载淹淹不出城，谒陵今日喜郊行。红尘车马繁华地，得似云山意味清。\n"}
{"title": "送李符卿册封崇藩因归省少师相公", "industry": "明代", "author": "欧大任", "content": "\n桐叶分圭出九重，汉庭使者过金墉。奉藩淮水尊王子，画壤平舆表岳宗。宫酝欢承黄阁老，玺书恩重紫泥封。柏梁侍宴来须早，策驷长安尚可从。\n"}
{"title": "蝶恋花 柳 清真原制、自和共四阕 其一", "industry": "近代", "author": "饶宗颐", "content": "\n洛浦绸缪深誓后。莫待飘绵，惆怅生重牖。脉脉芳心如中酒。碧波缥缈方招手。落日深闺凉乍透。便染仙衣，懒与人争秀。长使鹅黄怜白首。惜春情绪终依旧。\n"}
{"title": "送友人下第归感怀", "industry": "唐代", "author": "李频", "content": "\n帝里春无意，归山对物华。即应来日去，九陌踏槐花。\n"}
{"title": "清音河河上小桥晚眺", "industry": "当代", "author": "钱钟书", "content": "\n万点灯光夺月光，一弓云畔挂昏黄。不消露洗风磨皎，免我低头念故乡。\n"}
{"title": "不睡效张文潜", "industry": "宋代", "author": "周紫芝", "content": "\n寒沙宿鹭水无声，湖月留人睡不成。便拟闭门寻好梦，更听鸲鹆转三更。\n"}
{"title": "德彬修双阳塔求颂", "industry": "宋代", "author": "释昙华", "content": "\n九层塔耸青霄外，七佛灵踪在上方。山冷云寒当午夜，唯闻仙乐散天香。\n"}
{"title": "谒陆礼部归偶成二首", "industry": "宋代", "author": "张镃", "content": "\n欲识清狂自在身，关门湖上独经春。今朝正接黄梅雨，却出冲泥访故人。\n"}
{"title": "秋", "industry": "清代", "author": "胤禛", "content": "\n碧天荐爽火西流，序转商飙应蓐收。警鹤声中清露下，征鸿影外断云浮。梧楸萧瑟宜新霁，禾黍离披庆有秋。省敛顺时勤御跸，不耽清兴宴琼楼。\n"}
{"title": "自题画老子图", "industry": "明代", "author": "宋登春", "content": "\n函谷关西几度游，至今紫气未全收。青牛老子头如雪，莫怪山人浪白头。\n"}
{"title": "开平即事 其一", "industry": "元代", "author": "陈孚", "content": "\n百万貔貅拥御闲，滦江如带绿回环。势超大地山河上，人在中天日月间。金阙觚棱龙虎气，玉阶阊阖鹭鸳班。微臣亦有河汾策，愿叩刚风上帝关。\n"}
{"title": "奉饯万安赞府兄长之官 其一", "industry": "宋代", "author": "姚勉", "content": "\n有客来从仕国中，多时竹马闹儿童。争言记壁崔斯立，今属诗家姚武功。一节清如金掌露，十分明似水晶笼。先声已好为官易，飞鹗联翩遇顺风。\n"}
{"title": "柏塔寺 其八 李绰堰", "industry": "元代", "author": "王翰", "content": "\n长堤西去势蜿蜒，经理相传大定贤。秋蚓行泥身确确，苍龙照水影翩翩。绿杨三月飞春雪，碧草千年起暮烟。君到汴河南去路，拟将诗句咏当年。\n"}
{"title": "怀朱集老", "industry": "清代", "author": "陈洪绶", "content": "\n酒泉太守老醉翁，养和药囊半疏桐。怵之以死耳边风，自言不死化痴龙。雪夜月夜呼巴童，倾杯覆碗四五通。刀槊杀声满虚空，蹑屩刺天之危峰。背负鸱夷无戚容，持螯牛饮眠高松。吾怀此老吾欲从。\n"}
{"title": "除夕卧病柬空同李子", "industry": "明代", "author": "边贡", "content": "\n天涯卧病惊除夕，河上逢人感昔游。岁月浮生双鸟翼，风尘远道一狐裘。君还岂为鲈鱼脍，我出真同雪夜舟。梅蕊柳条俱动色，几时携杖并登楼。\n"}
{"title": "涂侍御同年邀饮观海楼 其二", "industry": "明代", "author": "王渐逵", "content": "\n绮闼散朝暾，芳原没晓痕。越天青不断，溟海势相吞。经济看遗迹，栖迟且素餐。凭高时遣兴，聊尔解空尊。\n"}
{"title": "齐天乐 次韵谢倦翁", "industry": "元代", "author": "张伯淳", "content": "\n班荆倾盖当时事，回头屡更寒暑。倦翼才还，苍颜易得，零落江陵千树。相逢冷署。且莫讶儒冠，解将人误。计我生朝，采笺新调映红炬。投闲谁道太早，人生行乐耳，何地非旅。绿暗书眸，红生醉脸，聊对檐花细雨。移尊共语。问何日扁舟，嫩荷香处。坐待蟾光，四更犹未吐。\n"}
{"title": "渔浦", "industry": "宋代", "author": "戴栩", "content": "\n久惭窍食侣鵷鸿，尚以诗名玷至公。喜对亲慈说田里，了无事鄙到船蓬。涨流暂急潮差候，阴霭俄销月在空。梦读道经人一笑，却怜疏直有仙风。\n"}
{"title": "次韵酬《雨后偶题》", "industry": "明代", "author": "马治", "content": "\n竹里新泉绕屋除，长年吾得乐闲居。道心澹泊诸尘外，山意微茫邃古初。风雨满檐松子落，夕阳穿树橘林疏。可怜原宪闲来往，犹自生涯不废书。\n"}
{"title": "阳江道中", "industry": "明代", "author": "吴国伦", "content": "\n白骨平丘陇，非关地不毛。炊烟百里外，戍堞数峰高。处处闻蛮鼓，时时揽佩刀。暮穿乌石径，草树亦腥臊。\n"}
{"title": "瀼上", "industry": "明代", "author": "钱文", "content": "\n贴天河汉影西流，络纬莎鸡一片秋。草帐夜凉人卧病，老怀添记世间愁。\n"}
{"title": "送郑信卿春试", "industry": "明代", "author": "顾璘", "content": "\n元正初吉日，游子北征时。马色经山疾，莺声过水迟。忍能江上别，如与杏花期。何处袍堪染，南宫柳万丝。\n"}
{"title": "穆陵大礼图", "industry": "宋代", "author": "艾性夫", "content": "\n丹青百丈鹅溪绢，缥轴南郊大礼图。官隶威仪犹是汉，山河风景已非吴。秋阴汾水年年雁，月黑连昌夜夜狐。辇路莫惊荒草暗，鮧膏灯灭出金凫。\n"}
{"title": "张孝显晨访懋忠堂因拉陈升可王渊道同饮径醉卧小阁醒则晡矣戏呈诸公", "industry": "宋代", "author": "岳珂", "content": "\n凌晨有客来款门，盥栉下榻呼冠巾。怪生鹊喜绕庭树，迎客不但填河津。清尊湛湛开北牖，颐指市奴骏奔走。烹鲜煮饼罗朝槃，苜蓿阑干岂无有。一杯两杯叱先驱，群羊入梦撞瓮菹。三杯四杯舌底滑，阖坐牢辞辄投辖。共言卯饮夕不同，能使终日长冬烘。一朝便废一日事，除却投床百无技。老夫笑倒绝冠缨，人生无日无经营。经营至竟有底成，谨閟此舌君勿评。直须大噭五六七，不醉不扶毋返室。高眠一枕醉复醒，莫管今朝更明日。\n"}
{"title": "叠前韵别诸生", "industry": "明代", "author": "周瑛", "content": "\n人间有尊爵，天下有广居。敛之在一心，此外更无馀。纷纷名利徒，曲径自萦纡。荆棘日蔽塞，嘉谷为剪除。坐令失道途，白首空踌躇。君看邹孟氏，七篇为详书。体验而扩充，天理自灿如。毋徒持网罟，宦海吾其渔。\n"}
{"title": "访溪上故人已出遂过禹门山 其二", "industry": "清代", "author": "莫友芝", "content": "\n重门启交树，初地入幽夐。疏光延青崖，散落巾袂莹。萝风吹不已，沙霭低将暝。来往寂无人，遥遥堕疏磬。\n"}
{"title": "秋旱继以大风即事十首", "industry": "宋代", "author": "刘克庄", "content": "\n虽作尧时击壤民，田家忧乐尚关身。抱珠难起龙公睡，走石谁撩飓毋嗔。\n"}
{"title": "秋至 其一", "industry": "明代", "author": "罗洪先", "content": "\n君子悲行役，行役别父母。时运促人老，山川惊险阻。悠悠南浦云，落落西山雨。感此不能欢，独立向江渚。\n"}
{"title": "暮雨投圆通寺宿", "industry": "明代", "author": "王慎中", "content": "\n野色苍苍远寺微，因闻钟梵起归依。僧閒正伴溪云返，客倦偏逢夕鸟飞。一院燃灯通暗路，满空香雨沐尘衣。斋心愿学无生理，汉绶婴身叹迹非。\n"}
{"title": "句", "industry": "宋代", "author": "释惠崇", "content": "\n岭暮清猿急，江寒白鸟稀。\n"}
{"title": "送李三洲之湖广 其二", "industry": "明代", "author": "王渐逵", "content": "\n洞庭湖水生，茫茫杳天地。念子戒行迈，临期叹分异。岳楼敞幽虚，君山启灵秘。相思不相对，我心郁以炽。\n"}
{"title": "佛子岩", "industry": "宋代", "author": "刘克庄", "content": "\n环郭洞府多，所患在卑湿。斯岩独虚敞，他境未易及。穹如层屋构，广可百客集。开窦送云出，扫壑延月入。穴居倘堪谋，径欲老樵汲。绝颠尤玲珑，苔磴不计级。惜为僧所涴，飞栋缘面岌。佞佛堕痴想，明鬼趋陋习。遂令登眺者，欲往足若絷。何当一燎空，尽见万仞空。\n"}
{"title": "人南渡/感皇恩", "industry": "宋代", "author": "贺铸", "content": "\n兰芷满芳洲，游丝横路。罗袜尘生步。迎顾。整鬟颦黛，脉脉两情难语。细风吹柳絮。人南渡。\n\n回首旧游，山无重数。花底深朱户。何处。半黄梅子，向晚一帘疏雨。断魂分付与。春将去。\n"}
{"title": "琴曲歌辞。履霜操", "industry": "唐代", "author": "韩愈", "content": "\n父兮儿寒，母兮儿饥。儿罪当笞，逐儿何为。\n\n儿在中野，以宿以处。四无人声，谁与儿语。\n\n儿寒何衣，儿饥何食。儿行于野，履霜以足。\n\n母生众儿，有母怜之。独无母怜，儿宁不悲。\n"}
{"title": "自警四首", "industry": "明代", "author": "杨起元", "content": "\n圣道绵邈，如流趋壑。孰知其源，孰返其璞。玉石浑殽，竞用攻错。镂饰难□，其德匪若。\n"}
{"title": "西峰寺", "industry": "元代", "author": "陈阳极", "content": "\n寒山多适兴，远上白云层。遇客每指寺，闻钟不见僧。摧巑横绝壑，堕石抱寒藤。几欲栖寒去，临歧又未能。\n"}
{"title": "发白沙留别亲旧 其一", "industry": "明代", "author": "王弘诲", "content": "\n江津解缆早潮寒，歌罢骊驹强自宽。寓内君亲情并切，天涯兄弟别俱难。谁堪皓首劳商绮，敢道苍生望谢安。岐路茫茫芳草绿，云山凄断劝加餐。\n"}
{"title": "病中述怀二首 其一", "industry": "明代", "author": "王绂", "content": "\n卧病得休暇，提撕百念非。任真招物议，随俗与心违。露草乱虫响，云霄一鹤飞。君恩知未报，何敢道思归。\n"}
{"title": "乙丑十一月十一日决狱次日迎帅舟中赋二诗首", "industry": "宋代", "author": "曾丰", "content": "\n滞舟推若泥，逆水去如还。已历三辰次，才行十里间。千斯吾命薄，独尔破天悭。所赖圣贤事，其初不厌艰。\n"}
{"title": "书大钵山房诗卷后 其一", "industry": "清代", "author": "塞尔赫", "content": "\n青女擎霜细作花，一声鹤唳散明霞。海风吹上三山月，云液烟芝夜煮茶。\n"}
{"title": "送向漕端叔二首 其二", "industry": "宋代", "author": "周孚", "content": "\n纷纷宠辱不须惊，且把遗编较两程。不负虎丘山下语，此翁真是老书生。\n"}
{"title": "寄别景卢", "industry": "宋代", "author": "洪适", "content": "\n禹穴遗书不可寻，坐看绿叶再成林。千岩竞秀非吾土，三径就荒劳我心。谁是周人思召伯，今无老叟出山阴。台阶稳上添花萼，时倩来鸿续好音。\n"}
{"title": "羽扇", "industry": "清代", "author": "许建勋", "content": "\n一羽何轻重，云霄万古神。顾荣今不见，诸葛彼何人。海鹤知难睹，冥鸿那得亲。寥寥陈迹在，愁染庾公尘。\n"}
{"title": "西湖竹枝 其三十一", "industry": "当代", "author": "魏新河", "content": "\n留得超山与半山，重来定在早春前。不教吟兴损游屐，预与梅桃约一年。\n"}
{"title": "慈恩寺石磬歌", "industry": "唐代", "author": "卢纶", "content": "\n灵山石磬生海西，海涛平处与山齐。长眉老僧同佛力，\n\n咒使鲛人往求得。珠穴沈成绿浪痕，天衣拂尽苍苔色。\n\n星汉徘徊山有风，禅翁静扣月明中。群仙下云龙出水，\n\n鸾鹤交飞半空里。山精木魅不可听，落叶秋砧一时起。\n\n花宫杳杳响泠泠，无数沙门昏梦醒。古廊灯下见行道，\n\n疏林池边闻诵经。徒壮洪钟秘高阁，万金费尽工雕凿。\n\n岂如全质挂青松，数叶残云一片峰。吾师宝之寿中国，\n\n愿同劫石无终极。\n"}
{"title": "塞下曲六首 其三", "industry": "宋代", "author": "严羽", "content": "\n古戍秋生画角哀，思归泣尽望乡台。胡天日落寒风起，但见黄沙万里来。\n"}
{"title": "杂曲歌辞。壮士行", "industry": "唐代", "author": "施肩吾", "content": "\n一斗之胆撑脏腑，如磥之筋碍臂骨。有时误入千人丛，\n\n自觉一身横突兀。当今四海无烟尘，胸襟被压不得伸。\n\n冻枭残虿我不取，污我匣里青蛇鳞。\n"}
{"title": "送高广文之蜀 其一", "industry": "明代", "author": "徐熥", "content": "\n金粟台前别，征帆夕照催。猿声巫峡听，马帐锦城开。闽海风尘隔，巴流日夜回。此乡多俊彦，若个子云才。\n"}
{"title": "寄题王次点东岩", "industry": "宋代", "author": "赵汝回", "content": "\n生事付妻儿，山居清可知。自言雪收后，不梦客游时。洗石镌唐帖，凭松读楚词。却愁登第去，草没菊花篱。\n"}
{"title": "大江东去 叶遐庵丈七十寿，次苏东坡韵，庚寅在京", "industry": "清代", "author": "吴湖帆", "content": "\n水流云在，看历劫、多幻鱼龙游物。磈礧胸中浇不尽，曾立吴山题壁。骥伏江城，鸳栖香岛，蝶梦罗浮雪。长安车骑，旧踪犹认灵杰。遥指南极星移，倚楼回北望，荧光交发。老壮襟怀齐墨论，慷慨匈奴谁灭。和鼎调羹，新量易米，富贵轻豪发。花秾人寿，十分圆照明月。\n"}
{"title": "甲申中秋夕成伯寅叔孟嘉复携酒弇园楚人李惟祯来不疑辈在焉颇具歌吹之乐得一首", "industry": "明代", "author": "王世贞", "content": "\n弇园寂寂已经年，忽有新飔弄管弦。楚客自能鸲鹆舞，吴侬偏爱鹧鸪篇。携来群从兰心美，折后双枝桂魄圆。尘世明朝应诧说，缑山此夜有群仙。\n"}
{"title": "子肃示九日山谷间怀兄弟三诗因怀子进子仪次", "industry": "宋代", "author": "赵蕃", "content": "\n我为怀玉人，不踏怀玉路。非因访仙懒，自畏触嶮去。闻君兄弟往，勇决不少顾。念将摄衣从，欲行却回虑。人云山峰高，白日蔽烟雾。况方迫穷冬，我褐犹未具。虽欣陟幽遐，政恐成疾痼。以兹不暇游，心与飞云溯。君还得新作，快读喜莫喻。上言道傍见，次及岩下趣。恨无龙眠手，按此摅毫素。昔君家兴公，曾为海山赋。至今斯文名，殆将压彪固。凄凉禅月踪，牢落高人住。得君为著眼，草木应亦豫。好事俨上人，方集山中故。\n"}
{"title": "故宫怀古", "industry": "宋代", "author": "释斯植", "content": "\n暮天云尽远山空，夜夜西风入汉宫。铁笛一声千古恨，月明人在女墙中。\n"}
{"title": "庐山瀑布", "industry": "宋代", "author": "范仲淹", "content": "\n灵源何太高，北斗想可挹。凌日五光直，逗云千仞急。白虹下涧饮，寒剑倚天立。阔电不得瞬，长雷无敢蛰。万丈岩崖坼，一道林峦瀑。险逼飞鸟坠，冷束山鬼润。须当截海去，独流不相入。\n"}
{"title": "北征杂咏三首", "industry": "明代", "author": "张时彻", "content": "\n客寝不能寐，旧虑杂新思。申旦鸡初鸣，呼童理裳衣。初日照疏牖，仓皇临路歧。风尘塞四野，车马若云驰。去者未云息，来者复如斯。鼎鼎百年内，形神空尔疲。顾彼蓬蒿士，旦暮偃荆扉。蒸藜以为食，编麻以为衣。不知有朝市，岂复辨雄雌。芳饵非所羡，网罗安得施。¤\n"}
{"title": "零陵赠李卿元侍御简吴武陵", "industry": "唐代", "author": "柳宗元", "content": "\n理世固轻士，弃捐湘之湄。阳光竟四溟，敲石安所施。铩羽集枯干，低昂互鸣悲。朔云吐风寒，寂历穷秋时。君子尚容与，小人守兢危。惨凄日相视，离忧坐自滋。樽酒聊可酌，放歌谅徒为。惜无协律者，窈眇弦吾诗。\n"}
{"title": "题杨妃出游图", "industry": "明代", "author": "李东阳", "content": "\n沈香亭上春日里，海棠睡足风吹起。玉骢驮醉出华清，头上绿云娇不理。内人宣索已多时，金銮供奉来何迟。有谁并辔复顾笑，不是秦姨定虢姨。阶头奚官执鞚走，问渠合似安郎否。不然那得近前行，祗许笼禽随吃狗。君不见马嵬坡下蛾眉愁，可怜白骨埋荒丘。柳丝难绾芳魂住，应从君王万里游。\n"}
{"title": "短歌寄厉三叶十八七章 其二", "industry": "清代", "author": "姚燮", "content": "\n掩雀之网不能罗凤，系兔之索不可以搏狮。持镜照君君不知。绿波千尺愁光辉，人亦有心兮能弗悲？\n"}
{"title": "清风亭赏牡丹次华泉韵", "industry": "明代", "author": "何瑭", "content": "\n上苑芳菲第一丛，何年移入礼台中。堪嗟富贵非前日，谁信清高有旧风。夜月皎如银烛照，晓烟轻似碧纱笼。不须对此频惆怅，万品荣枯属化工。\n"}
{"title": "社木湾", "industry": "宋代", "author": "项安世", "content": "\n胡床却坐对澄江，一点无风镜面光。帆过生绡多少幅，书成斜雁两三行。白沙翠竹却却净，古岸新堤曲曲长。唤作渔郎无一事，烟中艇子许匆忙。\n"}
{"title": "新荷叶（秀州作）", "industry": "宋代", "author": "赵彦端", "content": "\n玉井冰壶，人间有此清秋。笑语雍雍，从今庭户初修。迎风待月，香凝处、四卷帘钩。月波奇观，未饶当日南楼。\n\n闻说三吴，江湖胜、从古风流。况有双轓，旧谙黄阁青油。金瓯屡启，应难解、久为人留。天池波滟，可怜苹满汀洲。\n"}
{"title": "雨中罢直", "industry": "宋代", "author": "宋祁", "content": "\n禁树连天雨送秋，千门寒气袭轻裘。优旃不用夸谐辩，陛楯诸郎已得休。\n"}
{"title": "道院齐树楼", "industry": "明代", "author": "顾璘", "content": "\n梧桐高十丈，虚阁正相齐。户敞龙飞入，檐垂鸟下啼。山光开画障，人语落丹梯。夜有游仙到，流云湿暗题。\n"}
{"title": "次韵□丞兄闻丁卯十一月三日朝报 其二", "industry": "宋代", "author": "魏了翁", "content": "\n傥来得丧本无关，或为鸿毛加太山。纵昔尹鼯宁有损，及今投裔枉为奸。公私界分分明甚，狂圣途程念虑间。初学粗知真富贵，从今克复愿睎颜。\n"}
{"title": "添字浣溪沙/山花子", "industry": "宋代", "author": "佚名", "content": "\n雪态冰姿好似伊。料应尝笑水仙迟。驿使初传芳信早，赏佳期。暗想花神多巧妙，黏酥缀玉压纤枝。粉面临鸾宜月殿，整妆时。\n"}
{"title": "羁游", "industry": "宋代", "author": "曾巩", "content": "\n粗饭寒齑且自如，欲将吾道付樵渔。羁游事事情怀恶，贫病年年故旧疏。自古幸容元亮醉，凡今谁喜子云书？何由得洗尘埃尽，恣买沧洲结草庐。\n"}
{"title": "春日闲居", "industry": "清代", "author": "王松", "content": "\n肥遁兼全宠辱身，香炉茶椀足怡神。不才愿作池中物，得意羞看世上人！杜老奇愁吟苦竹，放翁异梦靖边尘。举头怕见青青柳，抱膝长吟又一春！\n"}
{"title": "直沽道中有感", "industry": "明代", "author": "倪岳", "content": "\n暑雨南行已见霜，扁舟来往为人忙。河流渺渺今俱浅，柳色青青忽渐黄。有幸尚看冰未合，无眠真觉夜偏长。宦途风味浑如此，却笑今年始备尝。\n"}
{"title": "弄笔二绝句 其二", "industry": "明代", "author": "黄衷", "content": "\n柳破融风淡不寒，曾偷青眼傍雕栏。朱帘半捲花如雪，燕子巢成春已残。\n"}
{"title": "减字木兰花 雪中有怀", "industry": "当代", "author": "吴金水", "content": "\n那年曾约，待到雪飞看玉壑。醉语无凭，翻使佳人作尾生。霜侵半鬓，十四韶华如一瞬。思绪纷纷，又见西山荡雪云。\n"}
{"title": "致仕归言怀效吴体四首 其三", "industry": "明代", "author": "黄仲昭", "content": "\n白日不照吾肺肝，曲学阿世诚何颜。诗书聊堪遗孙子，杞菊亦足供盘餐。铜山铸钱彼为得，瓦瓮灌畦吾所安。自笑无能成巧宦，只合归伴沙鸥閒。\n"}
{"title": "送别袁公四诗", "industry": "宋代", "author": "孙应时", "content": "\n绝代风流上骏奔，感公封植到孤根。云间假宠腾天路，宝画分辉照荜门。末学有心期卒业，不材无地可酬恩。从今礼数千官隔，知复何时奉一樽。\n"}
{"title": "驾行道中见老农", "industry": "元代", "author": "陈宜甫", "content": "\n老农村里别无营，饱饭惟知乐太平。天子驾来应下顾，低头鞭犊自春耕。\n"}
{"title": "寄汪子 其五", "industry": "明代", "author": "王廷陈", "content": "\n自尔稽山卧，风猷较古多。名流掩王谢，游客结羊何。洲岛冯轩得，云霞岸帻哦。颇嗔冠盖访，不厌野人过。\n"}
{"title": "送名医凌汉章还苕三首 其三", "industry": "明代", "author": "秦康王", "content": "\n柬书孤剑别西秦，红树青山泼眼新。千里风尘双短鬓，五湖烟水一闲身。梦回孤馆寒砧急，望入遥空候雁宾。料得纪行多赋咏，云笺无惜寄阳春。\n"}
{"title": "次叔通见寄四首韵 其四 晚福", "industry": "宋代", "author": "刘学箕", "content": "\n周遭山五峰，环抱潭一曲。溪头植杨柳，山下栽松菊。盈阡䆉稏香，绕舍梨柿熟。归来书在床，出去云满屋。萧散乐予心，可谓享清福。\n"}
{"title": "绯桃篇", "industry": "明代", "author": "徐渭", "content": "\n桃花映户复临池，闻道秾芳满上枝。误落自依裙带绣，乍开犹学口痕脂。添妆影入玄云鬓，折寄香随锦字诗。借问世间谁得似，郑家红袖倚门时。\n"}
{"title": "临江仙", "industry": "当代", "author": "陈永正", "content": "\n能几南堤千艳满，只今烟霭迷空。蕙花香里忆初逢。柔情芳草外，心事绣帘中。一点春怀支独夜，十年幽锁墙东。严妆酽酒似愁浓。后期迟上月，新恨乍来风。\n"}
{"title": "久旱", "industry": "当代", "author": "陈永正", "content": "\n晴云不动意何閒，时日长令下土乾。我有胸中千叠浪，安能化雨向人间。\n"}
{"title": "南还至杜生村阻雪王孟衍见示所和坡公盐字韵诗次韵八首 其一", "industry": "明代", "author": "黄淳耀", "content": "\n车中集霰尚廉纤，茅店俄惊朔气严。似兆丰年将比玉，如忧旅食故堆盐。林丘掩冉通孤寺，灯火青荧隔小檐。却忆君家三泖上，竹巾芒屦看峰尖。\n"}
{"title": "雨夜", "industry": "宋代", "author": "陆游", "content": "\n小雨初凉夜，残灯欲暗时。病多愁近酒，心弱怯题诗。旧友殊方少，归耕晚岁宜。回头语孤影，此意有君知。\n"}
{"title": "赋道傍菊", "industry": "宋代", "author": "赵蕃", "content": "\n世无元亮亦无诗，菊亦凄凉孰汝知。问我无诗宁爱菊，落英闻道可充饥。\n"}
{"title": "红蕉二首", "industry": "宋代", "author": "姜特立", "content": "\n一藂绿凤尾含烟，径尺红英晓更鲜。曾见画归丹禁里，太湖石后粉墙前。\n"}
{"title": "高寒还叔侄复至", "industry": "明代", "author": "释函可", "content": "\n何意重逢黑水滨，边愁又觉一番新。冰霜已是经来惯，况复残僧是故人。\n"}
{"title": "绿筠轩", "industry": "宋代", "author": "孙邦", "content": "\n年来宦拙喜跻攀，门枕溪流四面山。时过邻僧话浮世，一轩长对此君闲。\n"}
{"title": "鸾啼序•夏景", "industry": "清代", "author": "彭孙遹", "content": "\n半枕新凉，破好梦一声白鸟。远钟歇、曙色霏微，残莺啼上林杪。帘幕重重、次第捲，云屏曲曲潇湘晓。看露浓香细茉莉，又开多少。浅晕才施，薄铅不御，衫子裁纤缟。更青青、非雾非烟，眉山两点慵扫。倚纱窗、梧竹澄鲜，弄薰风、悠扬未了。正深闺永昼如年，问津谁到。南园此日，满地绿阴亏蔽，有芳蕖曲沼。乍微雨收痕，翠盖孤擎，红衣双笑。冰井敲残，纹楸弹罢，倦听高柳玄蝉噪。觉小院无人愈清悄。簟纹似水，琅玕几度欹眠，钗凤坠盘云搅。归来庭户，娇困难禁，绣带罗裙袅。最是温泉新浴，玉软花慵，侍儿扶起，风姿偏好。晚凉初荐，轻容重换，碧栏干外梳头处，恰团圆、好月来相照。坐看夜色天阶，戏扑流萤，轻罗扇小。\n"}
{"title": "摸鱼子 雄县汎舟", "industry": "清代", "author": "龚翔麟", "content": "\n厌征尘、马蹄得得，轻舟且漾前浦。无人来往湖天阔，转入芦花深处。风色暮。看蟹簖鱼标、不碍飞鸥鹭。绿杨倦舞。但密扫浮萍，低侵乱草，难挽夕阳驻。秋容好，想到江南归路。冷波一片烟雨。锁澜桥畔堪乘兴，况有采菱船女。须记取。削白竹为扉、尽可移家住。相邀伴侣。载小榼香醪，花开陌上，缓缓唱歌去。\n"}
{"title": "金刚随机无尽颂 其五 如法受持分第十三", "industry": "宋代", "author": "释印肃", "content": "\n既剖尘中卷，三千及大千。□□□□□，鼓众看喧天。\n"}
{"title": "满江红 其一", "industry": "清代", "author": "易顺鼎", "content": "\n天际孤云，比倦客、心情更懒。镇霜娥、夜鸣刀尺，翠芜催剪。秋色西来砧杵急，春明北望觚棱远。只难忘、江上旧鸥盟，蘋花晚。题柱志，成依黯。登楼赋，添悽惋。又黄花开到，天涯池馆。待送孤鸿鬼雪碛，曾骑匹马穿云栈。问秋心、一片在谁家，吹芦管。\n"}
{"title": "自淮梱代归领累偕亲友游虎丘偶成数语以纪岁月时淳祐庚戌七月廿五日", "industry": "宋代", "author": "丘岳", "content": "\n一目四苍莽，突然见林丘。飞来灵鹫峰，幻出蓬莱洲。浮图高崒嵂，石径通深幽。生公讲经台，曾闻石点头。剑池杳无底，脩绠汲寒流。千古诧奇传，兹事还是不。我来秋向深，良苗匝平畴。忧国愿年丰，一稔销百忧。\n"}
{"title": "官舍岁暮感怀书事五首 其四", "industry": "宋代", "author": "张耒", "content": "\n北风吹雁去翩翩，流滞周南又一年。田为岁荒陶令秫，酒无人乞广文钱。香笼钵水清晨咒，坐暖蒲团后夜禅。更谢晴明好山色，数峰残雪在檐前。\n"}
{"title": "甲午秋日为仲振大侄 其一", "industry": "明代", "author": "王应华", "content": "\n何处孤亭傍水成，壶中小隐万缘轻。双悬日月光蓬岛，四望云山接蜃瀛。柯烂尚看棋子落，曲终犹听凤笙鸣。最怜楚客人皆醉，一任清狂笑语并。\n"}
{"title": "公晔以北山荔子见寄因念昔游慨然怀归戏成", "industry": "宋代", "author": "李弥逊", "content": "\n筠笼百里故人情，多病文园眼倍醒。未放茶瓯三百颗，梦魂先过小长汀。\n"}
{"title": "鹧鸪天", "industry": "宋代", "author": "晏几道", "content": "\n碧藕花开水殿凉。万年枝外转红阳。升平歌管随天仗，祥瑞封章满御床。\n\n金掌露，玉炉香。岁华方共圣恩长。皇州又奏圜扉静，十样宫眉捧寿觞。\n"}
{"title": "晋康八景", "industry": "明代", "author": "张汝秀", "content": "\n惟爱端溪景最幽，一泓光澈玉壶秋。徘徊云影连霄汉，滉漾银河浸斗牛。玉兔倒涵山色净，晴川清蘸水晶浮。金波皎皎溪澄彻，偏称骚人夜唱酬。\n"}
{"title": "又浩歌吟二首 其二", "industry": "宋代", "author": "邵雍", "content": "\n嘉善既难投，先生宜罢休。履霜犹可救，灭木更何求。兽困重来日，鸿飞远去秋。民饥须是食，食外尽悠悠。\n"}
{"title": "方吴二子偿金之什", "industry": "明代", "author": "祝允明", "content": "\n读罢偿金记，直疑无此人。唐君解言语，高义不成尘。\n"}
{"title": "溪石呈李思道", "industry": "宋代", "author": "高质斋", "content": "\n共坐溪边石，溪清心自凉。鱼惊烟艇过，鸥笑野人忙。细草侵衣绿，飞花点鬓香。东风尘暂息，拍手送斜阳。\n"}
{"title": "题章三洲易学纪成卷", "industry": "明代", "author": "朱浙", "content": "\n天覆与地载，大易行其中。先天地而有，后天地而终。气机自活泼，理趣何冲融。尝闻古圣人，爰有包羲氏。洞彻阴阳关，妙写鬼神秘。乃始作八卦，重为六十四。画成方有易，易在未画前。一画复一画，其势皆自然。先天虽无言，默焉思已传。尔来几千秋，圣圣凡屡作。先后互发明，灿然在心目。昭扬玄中玄，所以觉后觉。孔氏编三绝，犹著为六经。家传而人诵，万古垂日星。圣朝重置师，教育充明庭。吾莆富鸿儒，正学绍邹鲁。古老相沿袭，近习迷太古。六经缺其一，无乃太莽卤。夫子台中彦，谪官海上濆。时哉深易道，乐矣阐人文。端然坐皋比，开口吐所闻。亹亹启青衿，无徒资诵读。剽窃口耳间，祇用媒利禄。善学颜子渊，庶几不远复。下士未闻道，悔吝动相求。既蹈浚恒凶，或承覆餗羞。洗心从君学，庶用寡愆尤。\n"}
{"title": "送叶靖逸之维扬", "industry": "宋代", "author": "徐集孙", "content": "\n竹西亭下路，二十四桥迂。有志风寒地，携家雨雪途。杯酣看玉蕊，橐重载湖珠。写就乌丝句，无妨寄雁奴。\n"}
{"title": "送何象冈太史还朝", "industry": "明代", "author": "黎遂球", "content": "\n彤云翘首是承明，迢递长安事远征。客里数梅疏放腊，禁中千柳待舒晴。商宗梦帝欣逢说，汉室安刘定相平。入座正呼何次道，登瀛新挟董双成。鸡林鬻去香山句，凤藻赓来柏殿声。万姓只今看捧日，中朝端此赖调羹。已知开阁平津盛，徒愧通家北海名。遂以过庭劳缓颊，翻从祖帐恋交情。银鱼捧别馀烟墅，铜狄摩空想玉京。一曲骊歌天万里，蓬莱高隔五仙城。\n"}
{"title": "白榴花叠鉴叔韵", "industry": "清代", "author": "许传霈", "content": "\n江南花事记诗章，此地相逢喜欲狂。香逊梅枝传驿使，清芬桃观续刘郎。裙拖缟练羞红紫，玉压钗鬟冒雪霜。待到水晶如实结，风光犹未老萧娘。\n"}
{"title": "安平阅武晚归", "industry": "清代", "author": "觉罗四明", "content": "\n荷兰城外静鲸鲵，细柳军容振鼓鼙。旌旆冲波光闪烁，艨艟拍浪影离迷。王朝赫赫声灵远，海国桓桓步伐齐。却喜归来乘暮汐，沙灯渔火满长堤。\n"}
{"title": "雨后阮集之招同林六长徐介白程荩臣集咏怀堂分得八庚 其二", "industry": "明代", "author": "李云龙", "content": "\n雨好晴亦好，悠然心赏生。楼台乘晚霁，枕簟有馀清。留客听啼鸟，呼童扫落英。别有千金笑，不醉若为情。\n"}
{"title": "题雪洲卷", "industry": "明代", "author": "程敏政", "content": "\n船窗手披雪洲卷，王子作图滕子篆。残编亦有赋兼诗，入眼平生惊一见。澄江叔度真高人，旷视百世非常伦。浮槎独抱江海志，草屦不沾京洛尘。渔翁笛里歌声阕，春到梅花几愁绝。诸公久作地中仙，一洲漫存图上雪。分司使者都水郎，旧物所宝非青箱。抚时怀古三叹息，彭城北去春流长。\n"}
{"title": "浣溪沙（元夕后三日王文明席上）", "industry": "宋代", "author": "范成大", "content": "\n宝髻双双出绮丛。妆光梅影各春风。收灯时候却相逢。\n\n鱼子笺中词宛转，龙香拨上语玲珑。明朝车马莫西东。\n"}
{"title": "登挹江门城楼", "industry": "近代", "author": "俞律", "content": "\n老子年来神转聪，遥看世界悟恢洪。逢山野色断于北，接水天光也向东。病里乘舟似乘马，醉中书字莫书空。何当花后花前路，觅得闲情作钓翁。\n"}
{"title": "洛中逢白监同话游梁之乐，因寄宣武令狐相公", "industry": "唐代", "author": "刘禹锡", "content": "\n曾经谢病各游梁，今日相逢忆孝王。少有一身兼将相，\n\n更能四面占文章。开颜坐上催飞盏，回首庭中看舞枪。\n\n借问风前兼月下，不知何客对胡床。\n"}
{"title": "逍遥咏", "industry": "宋代", "author": "宋太宗", "content": "\n天上及天下，施为那是亲。物情归造化，大道见深仁，果位非遥远，贤愚自苦辛。焉知皆日用，秋换一年春。\n"}
{"title": "题赵希远画宋杭京万松金阙图", "industry": "明代", "author": "高启", "content": "\n长松掀髯若群龙，下绕宫阙云千重。凤凰山头望前殿，翠涛正涌金芙蓉。海门日出潮初上，白鹤飞来近仙掌。百官候缀紫宸班，露滴朝衣气森爽。汉宫杨柳唐宫花，容易零落空繁华。何如可献至尊寿，茯苓美似安期瓜。銮舆因恋湖山好，楼阁清阴胜蓬岛。不知风雨汴陵前，虏卒新樵几株倒。当时榻前初进图，黄金趣赐闻传呼。何年流落在人世，父老犹看思旧都。客行近过吴山下，落叶空林惟败瓦。岂无画史似前人，秋色凄凉不堪写。\n"}
{"title": "偈颂二百零五首", "industry": "宋代", "author": "释正觉", "content": "\n十月朔，风雨肇寒天意作。丛席地炉今日开，免烧木佛无斟酌。丹霞将错就错，院主眉须堕落。如聋如盲大家翁，搅扰杀你不要恶。\n"}
{"title": "季冬重游韩太监山园二首 其一", "industry": "明代", "author": "孙承恩", "content": "\n使节兹仍驻，名园喜再过。入山黄叶满，贮屋白云多。水静鱼深隐，林空鸟不歌。重来知莫遂，回首意如何。\n"}
{"title": "题溥心畬画册 其二", "industry": "近代", "author": "黄浚", "content": "\n别却房山十一年，胸中云嶂故森然。错刀咫寸呈新法，失喜仙乡卧看便。\n"}
{"title": "歌头 言志和竹翁", "industry": "清代", "author": "俞樾", "content": "\n叹韶光、少时虚掷。兰陵五载，难忘春酒碧。又新安、挂帆席。桃潭上、赖有汪伦，相依晨夕。染缁尘、长安芳陌。游戏到蓬莱，浑如客。巾散懒，贾生谪。归去也、故里无松菊，又兵革。馆娃宫，辟疆园，寻旧迹。乱后重来，沧桑都改易。小筑一廛新，携松柄，徜徉曲园中，弄泉石。中年后，两平议，有成书，博得颠毛欲白。愿人间，永永销除烽燧，长如乾嘉，太平时，歌击壤，岁逾百。\n"}
{"title": "句", "industry": "宋代", "author": "孙冕", "content": "\n可怜遐地产，常化燎原火。\n"}
{"title": "观音诗", "industry": "宋代", "author": "释契适", "content": "\n水精盘跃锦鳞鱼，闷于渊沉海岸居。秀世竹鸣金鸑鷟，观空波涌玉蟾蜍。轻明缨络垂身后，重叠芙蓉衬足初。曾向梦中潜祐我，烁人仪表降蓬庐。\n"}
{"title": "水淀荷花", "industry": "清代", "author": "王企堂", "content": "\n水淀浩无涯，东西连滉瀁。平时水不风，波面平于掌。夏日菡萏开，尤令烦襟爽。吾生惜景光，行乐及时往。载酒挈良朋，中流荡轻桨。翠盖与红衣，一望渺且广。人在镜中游，花从尘外赏。水清见游鱼，丛密难下网。一曲采莲歌，临风散清响。玩久不知疲，坐看纤月上。\n"}
{"title": "飞龙篇", "industry": "元代", "author": "梁寅", "content": "\n西登崆峒，如观五城。云霞垂彩，日月互明。玄鹤绕树，青鹿长生。翘慕轩皇，问道广成。至人不私，灵符亲授。熟尔心田，窒尔情窦。驾风乘霓，八表腾骤。人寰秕糠，长乐玄囿。\n"}
{"title": "春雨南田书事 其三", "industry": "元代", "author": "黄镇成", "content": "\n草径交塍畔，花村曲水隈。夜灯邻屋语，晨弩猎人猜。石阁云低树，溪添雨没苔。已无机事到，终日面崔嵬。\n"}
{"title": "台城路（归杭）", "industry": "宋代", "author": "止禅师", "content": "\n当年不信江湖老，如今岁华惊晚。路改家迷，花空荫落，谁识重来刘阮。殊乡顿远。甚犹带羁怀，雁凄蛩怨。梦里忘归，乱浦烟浪片帆转。\n\n闭门休叹故苑。杖藜游冶处，萧艾都遍。雨色云西，晴光水北，一洗悠然心眼。行行渐懒。快料理幽寻，酒瓢诗卷。赖有湖边，踢时鸥数点。\n"}
{"title": "跋汪省干诗卷二首 其二", "industry": "宋代", "author": "杨万里", "content": "\n自古诗人太瘦生，可怜辛苦选虚名。诗家杂压君知么，压尽三公况九卿。\n"}
{"title": "黄河谣二首 其二", "industry": "明代", "author": "陈恭尹", "content": "\n贵舆贱骑，飞躯逐利。老反山阿，白头入地。\n"}
{"title": "宫词", "industry": "明代", "author": "徐熥", "content": "\n宫中无复望车尘，已分阿房老此身。纵使君王得相见，也应不爱白头人。\n"}
{"title": "送区世昌下第二首 其二", "industry": "明代", "author": "江源", "content": "\n去岁春风嗟落第，今年秋暮始还家。待君挟策重来日，骑马长安看杏花。\n"}
{"title": "南园对月与孔汝锡", "industry": "明代", "author": "薛蕙", "content": "\n避俗每郭外，养痾亦园中。索居无与娱，君子欣来同。孟夏日犹短，初筵俄景终。幸兹三五夕，可令诗酒空。移席陟亭榭，缓带弄丝桐。落霞稍西没，朗月已升东。湛湛竹上露，泠泠松下风。眺听尽昭旷，怀抱转冲融。讵厌绿觞满，但愁良夜穷。留连非荒乐，怅别方匆匆。\n"}
{"title": "谩兴", "industry": "元代", "author": "贡师泰", "content": "\n客怀寥落鬓䰐鬖，对镜空惭雪一簪。蒲叶野塘方绿涨，杏花春雨正红酣。心随斗柄长瞻北，身逐飙车复指南。梦觉午窗人寂寂，一双巢燕自呢喃。\n"}
{"title": "怀仙吟 其一", "industry": "明代", "author": "朱诚泳", "content": "\n九华灯影灿银缸，十二琼楼叠绮窗。夜静月明双凤下，玉箫何处度新腔。\n"}
{"title": "杂题七首 其四", "industry": "明代", "author": "张宁", "content": "\n绿波芳草雨初晴，十里风光一棹轻。就使真从天上坐，也应不似画中清。\n"}
{"title": "示端推单普", "industry": "宋代", "author": "胡寅", "content": "\n我是瘴岭跕，谁为青田真。若使新羽燕，老鹰安得亲。君行何方来，袖有三吴云。访予堕珠玉，蛰户开青春。无以答嘉赠，深衷宜重陈。仲尼且待贾，至宝宜贵珍。\n"}
{"title": "春思", "industry": "宋代", "author": "黄公度", "content": "\n红入西园早，青归平野多。日长花欲睡，风软幕微波。万户茅柴酒，一声欸乃歌。天涯春漫好，无奈客愁何。\n"}
{"title": "夜雨寄吕叔泰", "industry": "元代", "author": "张养浩", "content": "\n隆隆暑威歇，稍稍秋意深。丰草渐改色，穹林亦萧森。况兹风雨夕，微灯翳寒阴。潜蛩泄幽语，徂雁遗哀音。以我耿耿怀，知子难为心。含情睇层昊，咫尺犹商参。裹饭孰子遗，载酒孰子斟。岂不欲一往，畏彼泥潦侵。古人道义交，非惟让分金。斯事久索莫，念之恨弥襟。愿言轨前躅，尚期勖来今。\n"}
{"title": "墨君十咏·迸石", "industry": "宋代", "author": "王铚", "content": "\n渭水侯多失旧封，平原池馆乱来空。青青石上何人赏，孤映暮山风雪中。\n"}
{"title": "春日怀子重履约履仁 其三", "industry": "明代", "author": "文徵明", "content": "\n湖上花枝暖欲然，寺前杨柳绿生烟。凭君莫信春光早，宝积山头有杜鹃。\n"}
{"title": "五律", "industry": "当代", "author": "吴金水", "content": "\n流水去何急，闲愁不可量。莺花才几日，风雨已重阳。对菊思卿瘦，浮杯纵我狂。此情成永疾，日夜在膏肓。\n"}
{"title": "浣溪沙 广陵席上赋别三首", "industry": "元代", "author": "张翥", "content": "\n偶约尊前已目成。琵琶私语更分明。如今翻作断肠声。彩扇旧歌怜楚楚，青楼薄幸怨卿卿。海枯石烂古今情。\n"}
{"title": "江西坡", "industry": "清代", "author": "蔡琬", "content": "\n西岭千重簇剑铓，曾挥万骑蓦羊肠。鬼灯明灭团青血，野冢荒凉啸白杨。梦断层霄空漠漠，事随流水去茫茫。只今剩有残兵卒，指点空山说战场。\n"}
{"title": "新正独酌", "industry": "清代", "author": "书諴", "content": "\n储岁无余酒，空樽迫典衣。春寒迎雪作，人事过年稀。日月忽今昨，行藏偶是非。浊醪有妙理，随意一觞挥。\n"}
{"title": "和权上人", "industry": "元代", "author": "萨都剌", "content": "\n故人久不见，怅望思迟留。白雁寒沙月，黄云老树秋。风霜侵客鬓，鼓角入边愁。满目关河兴，登临倦倚楼。\n"}
{"title": "用韵答友人论诗", "industry": "宋代", "author": "林希逸", "content": "\n艺业难精最是诗，千差万别信难知。还须倒岳倾湫手，却有惊天动地时。鸟迹论书方古雅，龙媒入画始权奇。夷然便欲趣平淡，此法谁传我亦疑。\n"}
{"title": "戊戌秋明堂礼成庆成宴乐章七首 其二 朝天子", "industry": "明代", "author": "陆深", "content": "\n宫悬绣帘，黼座黄金殿。雕龙彩凤簇琼筵，湛露初沾宴。尧舜重逢，唐虞再见。五云天，御炉烟，遥瞻圣颜，雉尾开宫扇。\n"}
{"title": "古乐府二首 其一", "industry": "明代", "author": "王弼", "content": "\n妾心若明月，君心若流水。流水清涓涓，忽然波浪起。人见月盈亏，月光常不死。\n"}
{"title": "寄衣曲 其三", "industry": "明代", "author": "胡奎", "content": "\n织就机中素，灯前拭泪看。若教郎得煖，又怕老姑寒。\n"}
{"title": "送高南伯入太学", "industry": "宋代", "author": "孙应时", "content": "\n我昔桥门客，于今喜送君。天资自金玉，风味更兰薰。各为亲年重，难忘别意勤。功名何必问，怒翼正垂云。\n"}
{"title": "黄鸟歌", "industry": "明代", "author": "释函是", "content": "\n黄鸟翔高岑，徘徊若为匹。渴饮西江湄，饥餐山木实。一旦饵稻粱，乃坠虞人术。金羁勒良驹，谁怜千里质。翘首东南飞，怆然怀昔日。岂不奋天路，瞻恋成胶漆。晴空阔且长，迢遥盼崒嵂。往者何能追，时乎安可失。浮沉复浮沉，老死终无述。\n"}
{"title": "赋海月送彭君教授九江", "industry": "元代", "author": "马祖常", "content": "\n江月照人近，海月涵太清。大地积微尘，何能翳其明。溯光俪阳耀，阴魄独含精。况尔朝夕驰，呼吸成虚盈。持兹烛玄造，万类无遁情。彭君忽起揖，子以知言名。\n"}
{"title": "雨中四首 其一", "industry": "宋代", "author": "赵蕃", "content": "\n积此檐间雨，骤兹山下溪。真成乱昏昼，何止碍轮蹄。云变看苍狗，泥深听竹鸡。不能同愦愦，政尔合栖栖。\n"}
{"title": "解即觉寺事欲处以侍寮栖贤人至始知其行乞江北感而怀之作诗四首 其二", "industry": "明代", "author": "释函是", "content": "\n汝志堪谁副，予心独汝知。爱人徒自苦，遇事但成痴。不可为啼笑，宁当问信疑。归程须早计，莫畏晚风吹。\n"}
{"title": "明复作文房四物诗因用其韵 其四 墨", "industry": "宋代", "author": "郭印", "content": "\n笔阵须鍪甲，轻烟久秘藏。犀文誇妙手，鱼腹验真方。制就玄圭象，磨成点漆光。东齐吾注易，谁遗一丸香。\n"}
{"title": "武夷三层峰", "industry": "宋代", "author": "翁彦约", "content": "\n层峰三叠倚青冥，雾宿云飞自有程。杳霭又因关造化，故教人世验阴晴。\n"}
{"title": "阻浅拨闷十首 其二", "industry": "明代", "author": "顾璘", "content": "\n白昼风号夜不休，那能寸水为人留。千艘并注江湖想，万室兼怀云汉忧。\n"}
{"title": "释老六言十首", "industry": "宋代", "author": "刘克庄", "content": "\n一笔受楞严义，三书赠大颠衣。取经烦猴行者，吟诗输鹤阿师。\n"}
{"title": "塞上曲", "industry": "明代", "author": "徐祯卿", "content": "\n风急交河水正浑，黄沙日落战云昏。牛羊满地干戈里，独立营门望五原。\n"}
{"title": "寒食出游", "industry": "明代", "author": "谢肃", "content": "\n凤山鶱翠拂晴霄，寒食骑驴过野桥。翁仲新坟箫鼓怨，秋千深院绮罗娇。忽惊锦字书缄断，堪望白云亲舍遥。满眼客愁何处遣，杏花雨色上春潮。\n"}
{"title": "采芹亭", "industry": "宋代", "author": "方蒙仲", "content": "\n便好时时具小槎，遍游水北水南涯。游时要拣山深处，恐有山人处士家。\n"}
{"title": "次韵可行记圭塘草木 其一", "industry": "元代", "author": "许有壬", "content": "\n吾家青牛君，伯仲龙矫矫。不似丁令威，暂来立华表。鬼神护斧斤，风霜几昏晓。摩挲左纽文，曾见陆为沼。\n"}
{"title": "减字木兰花 其四", "industry": "清代", "author": "陈维崧", "content": "\n地名破冢，郭璞墓前波浪汹。细剔银缸，话尽秋宵角枕凉。橘红橙绿，九月敬亭山畔宿。水鸟斜飞，又逐孤篷一夜归。\n"}
{"title": "孟浩然归隐图", "industry": "宋代", "author": "郑思肖", "content": "\n明主怜才若赐官，奔驰微禄负家山。狂吟搔首笑归去，满路秋光上醉颜。\n"}
{"title": "和彦詹题远轩", "industry": "宋代", "author": "陈师道", "content": "\n开窗得远意，兴出杳冥间。芳草日边路，片云天外山。好花和露斸，修竹夹藤删。每许南邻伴，时来一寄闲。\n"}
{"title": "大雪断炊", "industry": "清代", "author": "戴梓", "content": "\n才喜春风暖，旋惊朔雪寒。萧然烟突静，慰母自言欢。\n"}
{"title": "季冬立春五绝 其三 梅花", "industry": "明代", "author": "郭之奇", "content": "\n近识庭梅意，功成让百花。芳为一岁敛，色与二阳赊。\n"}
{"title": "郡丞陈侯晦伯博雅于今无二与余倾盖辄遂绸洽兹以量移得南户曹不胜离析之感情见乎辞 其二", "industry": "明代", "author": "王世贞", "content": "\n柴门朝色动干旄，念汝谈天辩转豪。星气忽寒离后剑，月光应鉴梦中刀。长干骑过停金缕，采石舟回映锦袍。共道古来人物志，至今犹自属仓曹。\n"}
{"title": "柳", "industry": "唐代", "author": "李商隐", "content": "\n动春何限叶，撼晓几多枝。解有相思否，应无不舞时。\n\n絮飞藏皓蝶，带弱露黄鹂。倾国宜通体，谁来独赏眉。\n"}
{"title": "简同年刁时中俊卿诗并序", "industry": "宋代", "author": "王迈", "content": "\n读君“老农诗”，一读三太息。君方未第时，忧民真恳恻；直笔诛县官，言言虹贯日。县官怒其讪，移文加诮斥；君笑答之书，抗词如矢直。旁观争吐舌，此士勇无匹。今君已得官，一饭必念国。民为国本根，岂不思培植？其如边事殷，赋役烦且亟。虎营间二千，鸠工日数百。硬土烧炽窑，高岗舆巨石。山骨惨无青，犊皮腥带赤。羸者赪其肩，饥者菜其色。憔悴动天愁，搬移惊地脉。吏饕鹰隼如，攫拿何顾惜。交炭不论斤，每十必加一；量竹不计围，每丈每赢尺。军则新有营，谁念民无室？吏则日饱鲜，谁悯民艰食？州家费不赀，帑藏空储积。间有小人儒，旁献生财策；大帅今龚、黄，岂愿闻此画？夏潦苦不多，秋旱势如炙。愿君在莒心，端不渝畴昔；蔡人即吾人，一视孰肥瘠？筑事宜少宽，纾徐俟农隙；至如浮屠宫，底用吾儒力？彼役犹有名，何名尸此役？君言虽怂惥，帅意竟缩瑟。同年义弟兄，王事同休戚；相辨色如争，相与情似昵。余言似太戆，有君前日癖；责人斯无难，亦合受人责。我既规君过，君盍砭我失，面谀皆相倾，俗子吾所疾。\n"}
{"title": "古像赞二百零五首 其一七二 黄文节公", "industry": "明代", "author": "孙承恩", "content": "\n孝友天性，文学夙成。诗擅名家，匹休少陵。砺节困穷，忘情富贵。党锢诸贤，公实无愧。\n"}
{"title": "自惭", "industry": "宋代", "author": "刘过", "content": "\n一榻留人去便垂，自惭非友亦非师。初无伎俩惟贪酒，遇有工夫或赋诗。晒日枣林红磊落，响风桐叶碧参差。人家正故鲈鱼鱠，老子秋来却自悲。\n"}
{"title": "得陈明佐书", "industry": "明代", "author": "姚光虞", "content": "\n尺素东来蜀道长，交游谁问老冯唐。官贫祇欠尊中酒，客久能添镜里霜。锦水曾闻遗圣迹，阆州何事断人肠。杜陵诗卷今犹在，为访桥西旧草堂。\n"}
{"title": "与二三友秋宵会话清上人院 其二", "industry": "唐代", "author": "孟郊", "content": "\n好鸟无杂栖，华堂有嘉携。琴樽互倾奏，歌赋相和谐。但嘉鱼水合，莫令云雨乖。一为鹍鸡弹，再鼓壮士怀。初景待谁晓，新春逐君来。愿言良友会，高驾不知回。\n"}
{"title": "曳杖", "industry": "宋代", "author": "陆游", "content": "\n曳杖寄彷徉，徐行转曲廊。病知贪酒害，老悔爱花狂。庭树云收影，帘旌雨浥香。悠然有住处，物我两相忘。\n"}
{"title": "由桂林朔漓江至兴安", "industry": "清代", "author": "袁枚", "content": "\n江到兴安水最清，青山簇簇水中生。分明看见青山顶，船在青山顶上行。\n"}
{"title": "八宝妆 故宫牡丹", "industry": "近代", "author": "张伯驹", "content": "\n恩宠当时深雨露，咫尺日近天颜。赭袍香惹，风定却妒炉烟。金粉横披青玉案，霓裳罢舞翠云盘。醉琼筵，侍臣载笔，仙仗随銮。无那繁华顿改，叹鼎湖去远，劫换长安。记得三郎一笑，忍梦开天。含愁独傍御砌，只留与、寻常百姓看。斜阳里，剩倩魂离影，谁问凋残。\n"}
{"title": "宿安流亭", "industry": "宋代", "author": "王十朋", "content": "\n弭棹宿溪亭，全家梦寐惊。明朝速解缆，莫待浊流平。\n"}
{"title": "送松风僧渊中二公游方", "industry": "宋代", "author": "薛嵎", "content": "\n无累云相似，悠悠天地间。新秋生远思，此去未应远。撼锡惊栖鹤，听松思故山。吟诗与说法，同是一机关。\n"}
{"title": "行海村", "industry": "宋代", "author": "舒岳祥", "content": "\n天远鸣榔双桨浦，夜凉吹笛十家村。如今鬼出无人过，深闭柴门自断魂。\n"}
{"title": "暑中早起，东斋独坐", "industry": "宋代", "author": "杨万里", "content": "\n松竹阴中逗晓光，无风有露自生凉。黄筠倚子十二只，倚遍琉璃皆满霜。\n"}
{"title": "感事寄怀王彦舟侍郎苏景谟大夫", "industry": "宋代", "author": "黄彦平", "content": "\n燕市人初去，辽城鹤共飞。兵戈虽向息，闾井已云非。险阻千山路，艰难百口归。扶携兼老幼，吾见亦依依。\n"}
{"title": "河梁晚望二首", "industry": "唐代", "author": "子兰", "content": "\n水势滔滔不可量，渔舟容易泛沧浪。\n\n连山翠霭笼沙溆，白鸟翩翩下夕阳。\n\n雨添一夜秋涛阔，极目茫茫似接天。\n\n不知龙物潜何处，鱼跃蛙鸣满槛前。\n"}
{"title": "玉楼春 其二 为黄大宗悼亡郭少君", "industry": "明代", "author": "尤侗", "content": "\n落花急似三更漏。弱质盈盈才十九。杜鹃哭杀少年坟，小字彤碑碧血绣。萧郎梦断蘼芜后。宝镜鸳鸯难再偶。可怜薄命玉容人，值得挽歌三十首。\n"}
{"title": "梅花十绝答石塘二林", "industry": "宋代", "author": "刘克庄", "content": "\n纵赏梅园彼一时，枝头往往挂参旗。可怜铁汉今衰飒，榾柮炉边自锻诗。\n"}
{"title": "秋日过尹昆璧小瀛洲同周昆彦谭永明林坦之垂之兄弟脍酌得乡字", "industry": "明代", "author": "邓云霄", "content": "\n暑残河朔尚飞觞，暇日招携乐未央。望去仙居环弱水，坐来人意满沧浪。丝垂芳饵红鳞出，庖奏銮刀白雪扬。共道秋江鲈正美，季鹰今已暂还乡。\n"}
{"title": "临江仙 水仙花", "industry": "近代", "author": "陈去病", "content": "\n好个潇湘妃子影，风风雅雅宜人。袜罗不染一些尘。似怀瑶瑟怨，倾倒盏台银。漫说江皋曾解佩，三生要有前因。微波欲动暗生春。春情流不住，缭绕楚腰身。\n"}
{"title": "和柳子厚诗十七首 其十七 辛亥正月六日夜雷已发声大雨达旦山中流泉高下喷薄殆不啻九十九不减仇池也", "industry": "宋代", "author": "程俱", "content": "\n故岁聿其除，微阳已潜回。始兹鱼上冰，殷地惊春雷。急雨暗清夜，飞流散岩隈。迟明起四顾，妙境神所开。未信小有洞，苍崖隔凡埃。琤淙十九泉，漱玉松风哀。褰裳喜欲狂，幽兴不可裁。妙喜真断取，呼猿定飞来。相与俯清駃，传杯聊溯洄。\n"}
{"title": "和秀卿梅二首", "industry": "宋代", "author": "张明中", "content": "\n月中仙子解征骖，不是株林见夏南。松竹不凋霜后翠，玉肌得共岁寒三。\n"}
{"title": "五月十七日谒伏波庙四首 其一", "industry": "宋代", "author": "赵蕃", "content": "\n万里才传却瘴方，药囊翻谓橐中装。谗人不敢投豺虎，空见壶头石室荒。\n"}
{"title": "和支韵兼答王益吟反", "industry": "近代", "author": "李西庚", "content": "\n仁风披拂绿杨枝，妙句传来画里诗。并世有缘逢摩诘，残年愧未识钟离。眼前珠玉愁难和，渭上须眉寄远思。不尽龙门翘首意，几回怅望寸心知。\n"}
{"title": "舶干陈祥卿挽词二首 其二", "industry": "宋代", "author": "萧立之", "content": "\n与我生同月，君鞭著便先。艰难期用大，植立想无前。功在通闺近，身随荐墨颠。𢥠然怨此世，非止故人怜。\n"}
{"title": "浙幕李端公泛建溪", "industry": "唐代", "author": "黄滔", "content": "\n越城吴国结良姻，交发芙蓉幕内宾。自顾幽沈槐省迹，\n\n得陪清显谏垣臣。分题晓并兰舟远，对坐宵听月狖频。\n\n更爱延平津上过，一双神剑是龙鳞。\n"}
{"title": "诗一首", "industry": "宋代", "author": "晁宗慤", "content": "\n炼矿成金得宝珍，炼情成性合天真。相逢此理交谈者，千百人中无一人。\n"}
{"title": "李绅", "industry": "宋代", "author": "徐钧", "content": "\n手书不受叛臣污，摧抑多端只故吾。已喜生前能自保，却怜身后尚遭诬。\n"}
{"title": "渔家傲", "industry": "宋代", "author": "可旻", "content": "\n枝边。\n\n佛赞西方经现在。广长舌相三千界。为要众生生信解。临终迈。不修净业犹何待。\n\n七宝池塘波一派。莲华朵朵车轮大。华内托生真自在。分三辈。阿鞞跋致长无退。\n"}
{"title": "虞美人（赠富季申别）", "industry": "宋代", "author": "李弥逊", "content": "\n年年江上清秋节。酉戋面分霜月。不堪对月已伤离。那更梅花开后、海棠时。\n\n剑溪难驻仙游路。直上云霄去。藕花恰莫碍行舟。要趁潮头八月、到扬州。\n"}
{"title": "减字木兰花·移居", "industry": "近代", "author": "田遨", "content": "\n人嫌地僻。苦道繁华无处觅。我爱清幽。花抱新村树抱楼。晾台高爽。清夜能闻天籁响。不算闲栖。余热还蒸花满蹊。\n"}
{"title": "知府李大谏特枉新诗存问甚厚以谢", "industry": "宋代", "author": "李壁", "content": "\n盖代今推骨鲠臣，朝来有使到漳滨。稍谙逆境宁非梦，不隔寒荄始是春。菜甲旋锄聊诳口，茅堂新葺且怡神。故应犹喜斯文在，风雨鸣鸡夜向晨。\n"}
{"title": "至元壬辰呈翰林院请补外 其三", "industry": "元代", "author": "陈孚", "content": "\n索米长安市，光阴电影移。酒尊贫不饮，药裹病相随。愤激樱桃赋，凄凉苜蓿诗。臣心清似水，暮夜有天知。\n"}
{"title": "张节妇 其一", "industry": "明代", "author": "屈大均", "content": "\n金垆爇沉水，一气绪双霞。死作经天月，生为向日花。兔丝虽已断，鸾镜庶无瑕。持此酬君子，床空莫怨嗟。\n"}
{"title": "竹枝歌 其十", "industry": "宋代", "author": "汪元量", "content": "\n天上人间一梦过，春来秋去奈愁何。铜仙有泪如铅水，不似湘妃竹上多。\n"}
{"title": "岁残风雨满腹牢骚，拈笔长吟藉舒沈闷二首 其二", "industry": "清代", "author": "王德爵", "content": "\n桃花林外酒旗飘，曾醉东风听绿幺。昔日疏狂齐阮籍，几人勋业似班超。草非指佞心终直，桐即知音尾已焦。万事不能能饮酒，月明戏举玉杯邀。\n"}
{"title": "若耶溪逢孔九", "industry": "唐代", "author": "綦毋潜", "content": "\n相逢此溪曲，胜托在烟霞。潭影竹间动，岩阴檐外斜。\n\n人言上皇代，犬吠武陵家。借问淹留日，春风满若耶。\n"}
{"title": "桂隐纪咏四十八首 其四十六 樵径", "industry": "宋代", "author": "张镃", "content": "\n路入前山处，苍苔裹石棱。不逢负薪叟，时见隔林僧。\n"}
{"title": "水轩纪事 其二", "industry": "清代", "author": "孙原湘", "content": "\n怜卿消瘦惜卿贫，肺腑深谭字字真。却被芳心成一笑，始知洗耳有高人。\n"}
{"title": "八月四日，与中学旧友廿三人同游越秀山，诗以纪之 其六", "industry": "当代", "author": "刘斯奋", "content": "\n小历湖山雨后天，情谊珍重语清圆。他年若撰登高志，此廿三人定一篇。\n"}
{"title": "种兰有感", "industry": "宋代", "author": "王十朋", "content": "\n芝友产岩壑，无人花自芳。苗分郑七穆，秀发谢诸郎。世竞怜春色，人谁赏国香。自全幽静操，不采亦何伤。\n"}
{"title": "西游书怀", "industry": "唐代", "author": "温庭筠", "content": "\n渭川通野戍，有路上桑干。独鸟青天暮，惊麏赤烧残。\n\n高秋辞故国，昨日梦长安。客意自如此，非关行路难。\n"}
{"title": "寄黄云心", "industry": "宋代", "author": "胡仲弓", "content": "\n竹屋少队迹，闭门春昼长。天时半晴湿，人意共炎凉。苔藓侵阶绿，荼醾压架香。冥搜寻杖履，不为看花忙。\n"}
{"title": "赴黔车上作", "industry": "当代", "author": "吴金水", "content": "\n酣然一梦过千州，车外残云尚未收。岳色迎人青嶂乱，河涛涵日白光浮。窗前山水开长卷，笔下文章记壮游。世路无涯人易老，远怀要趁少年酬。\n"}
{"title": "自河南归过黄州逢张少参同日至乃以夜不果会明发始得邂逅以别诗以志之四首 其二", "industry": "明代", "author": "林大春", "content": "\n良晤讵云晚，侵晨闻叩扉。欢言歧路合，未觉鬓毛非。市枉夷门骑，香飘汉署衣。从知故迁谪，同此恋恩晖。\n"}
{"title": "蝶恋花 柳 清真原制、自和共四阕 其一", "industry": "近代", "author": "饶宗颐", "content": "\n洛浦绸缪深誓后。莫待飘绵，惆怅生重牖。脉脉芳心如中酒。碧波缥缈方招手。落日深闺凉乍透。便染仙衣，懒与人争秀。长使鹅黄怜白首。惜春情绪终依旧。\n"}
{"title": "舟出西门", "industry": "宋代", "author": "董嗣杲", "content": "\n扁舟冒冷雨，初出安定门。天开水墨图，浓淡迷湖村。渔板閧白昼，庙钟撞黄昏。客船行虚明，天净水不浑。向行数十程，万愁谁与论。去家幸已近，方信萍无根。湖歌发夜分，欸乃惊梦魂。江行两月馀，不负惟酒樽。\n"}
{"title": "送田道士归茅阜", "industry": "宋代", "author": "仇远", "content": "\n我爱孟东野，君师田子方。放舟游濑水，飞舄返华阳。有酒须同酌，真情不可忘。仙源桥下径，何日共徜徉。\n"}
{"title": "浮生杂咏八十首 其四十三", "industry": "近代", "author": "施蛰存", "content": "\n斗酒壶浆徯我后，将谓后来民可苏。岂知一夕萁煎豆，革命功成血洗衢。\n"}
{"title": "和绵州于中丞登越王楼作二首（时为校书郎）", "industry": "唐代", "author": "于瑰", "content": "\n楼因藩邸号，川势似依楼。显敞含清暑，岚光入素秋。\n\n山宜姑射貌，江泛李膺舟。郢曲思朋执，轻纱画胜游。\n\n极目郡城楼，浮云拂槛愁。政成多暇日，诗思动先秋。\n\n远霁千岩雪，随波一叶舟。昔曾窥粉绘，今愿许陪游。\n"}
{"title": "过双庙", "industry": "宋代", "author": "周紫芝", "content": "\n巡远功名绝古今，后先俱死只侵寻。两家子弟犹相訾，百世何由识此心。\n"}
{"title": "东庵泉铭", "industry": "宋代", "author": "释慧空", "content": "\n修竹盈门，寒泉迸石。此老何为，居之终日。泉知说法，竹亦能禅。洞山五位，临济三玄。\n"}
{"title": "句", "industry": "唐代", "author": "蔡昆", "content": "\n飘飘随暮雨，飒飒落秋山。（《落叶》，王正字《诗格》）\n"}
{"title": "贺新郎（题双溪冯熙之交游风月之楼）", "industry": "宋代", "author": "黄升", "content": "\n倦整摩天翼。笑归来、点画亭台，按行泉石。落落元龙湖海气，更著高楼百尺。收揽尽、水光山色。曾驾飙车蟾宫去，几回批、借月支风敕。斯二者，惯相识。\n\n玲珑窗户青红湿。夜深时、寒光爽气，洗清肝膈。似此交游真酒落，判与升堂入室。有万象、来为宾客。不用笙歌轻点涴，看仙翁手搦虹霓笔。吟思远，两峰碧楼对两峰甚奇。\n"}
{"title": "次韵吴伯庸竹间梅花十绝", "industry": "宋代", "author": "释绍嵩", "content": "\n池边梅映竹边池，皎月勾添光陆离。堪笑胡雏亦风味，从教横笛月中吹。\n"}
{"title": "城西别元九", "industry": "唐代", "author": "白居易", "content": "\n城西三月三十日，别友辞春两恨多。\n\n帝里却归犹寂寞，通州独去又如何。\n"}
{"title": "莹老自浙归住东广光孝移住南华五首", "industry": "宋代", "author": "曾丰", "content": "\n重脱袈裟挂广州，与人说法口如流。放生池里鱼倾耳，受戒坛前石点头。\n"}
{"title": "喜刘元煇至二首", "industry": "宋代", "author": "方回", "content": "\n诗翁今雨来，同步上荒台。草死元藏药，花穷始到梅。南方酣战急，北陆苦寒催。穷老情怀恶，因君得暂开。\n"}
{"title": "莪默绝句集译笺乙集 其三五三", "industry": "当代", "author": "伯昏子", "content": "\n彩袖玉钟红雨倾，千忧百虑焰渐平。谢天赐降安魂药，祓净瘝愁救众生。\n"}
{"title": "雁多", "industry": "宋代", "author": "仇远", "content": "\n雁声多处水瀰茫，西渰东湖足稻粱。才过芦汀好栖宿，几曾一一到潇湘。\n"}
{"title": "因禅人发明以颂示之", "industry": "宋代", "author": "释子淳", "content": "\n水阔云深古路赊，五湖禅侣共同家。夜来喜得真消息，无影林中杇木花。\n"}
{"title": "次单推韵 其一", "industry": "宋代", "author": "张九成", "content": "\n执别动经岁，年光挽莫留。壮心今已老，雅志自无求。白日将诗遣，生涯著醉酬。颓然烟瘴里，一饱更何忧。\n"}
{"title": "江门饯别", "industry": "明代", "author": "陶益", "content": "\n有客西归载酒从，离杯一掷恨重重。帆飞影尽沧江破，水色遥连若简峰。\n"}
{"title": "贺新郎 代拟贺江某续娶", "industry": "清代", "author": "潘榕", "content": "\n重谱凤鸾阕。喜两番、牡丹滴露，海棠睡月。香雾粉云浓胜酒，得意又逢今夕。轻手把、红巾高揭。魄夺魂销情不禁，这心窝、先到衾窝热。肩并坐，互偷睫。良宵要算春时节。正被池、初翻锦浪，暖融艳雪。分付鸳鸯交颈卧，莫负千金一刻。珊枕畔、偎腮低说。商画眉痕深与浅，是君家、惯有生花笔。缘美满，百年结。\n"}
{"title": "锁窗寒 铎铃，和雨丈韵", "industry": "清代", "author": "程颂万", "content": "\n警柝支廊，残虬咽箭，薄寒深宇。檐铃剩魄，一例断愁分付。颤空阶、凄清未休，那回似共离人语。蓦花魂系软，黄昏阑北，怯移纤步。前度。风过处。怅铁马危谯，暝烟悄护。郎当别栈，赚破旅怀如许。怕宵来、灯烬梦凉，院中又战蕉叶雨。最那堪、诉尽乡心，解惜人归暮。\n"}
{"title": "送李威甫掌长兴教", "industry": "明代", "author": "王立道", "content": "\n匹马河桥别，南云欲满空。归心依岸柳，秋色动江枫。帝命师儒重，文风吴越同。他年逢弟子，应自识胡公。\n"}
{"title": "水调歌头", "industry": "当代", "author": "陈振家", "content": "\n久闻红山秀，寻迹过江东。攀登千仞佳处，足底荡葱茏。指点东南形胜，更看连山泽国，远处矗群峰。眉宇含清兴，襟抱揽长风。关山情，青春志，丈夫衷。雄心未合闲置，射鲸引长弓。怎忍禽音空好，徒慕龙门声价，何日纵青骢？天地其悠远，流水自匆匆。\n"}
{"title": "古城驿遇南京参赞机务兵部尚书薛公诗以送之并谢惠粲 其一", "industry": "明代", "author": "程敏政", "content": "\n楼船三月下江东，猎猎旌旗暖受风。林壑有情归谢傅，庙堂何意起裴公。貔貅作队迎新诏，龙虎分疆拥旧宫。幕府勋劳应日盛，军储曾赞几元戎。\n"}
{"title": "谢郏正甫", "industry": "宋代", "author": "孔平仲", "content": "\n当年辇毂参农正，今日江湖望岁星。冷局自安心有素，故人相厚眼偏青。幅巾舒散殊官属，华衮腾骧入帝庭。一荐未为门下德，荷公敦笃好忘形。\n"}
{"title": "颂古三十一首", "industry": "宋代", "author": "释安永", "content": "\n一刀两段绝譊讹，天下禅和不奈何。头戴草鞋重漏泄，知恩者少负恩多。\n"}
{"title": "金山寺留题", "industry": "宋代", "author": "潘阆", "content": "\n金山碧崔嵬，我泛扁舟来。虚阁登还下，长廊去复回。梵刹绝顶立，僧房八面开。波涛起蛟蜃，洞穴生风雷。千载有高松，万古无纤埃。葛衣惹秋云，草履黏苍苔。孤城寒角动，片帆暮钟催。郎吟成此章，欲返犹徘徊。\n"}
{"title": "文徵明绿阴草堂图即用画中题者韵 其二", "industry": "清代", "author": "弘历", "content": "\n杖策常看隔岸青，结茅为爱平林绿。溪光开鉴拟若耶，峰色展屏即天目。\n"}
{"title": "怀方员外", "industry": "明代", "author": "欧大任", "content": "\n闻君郎署罢官贫，十口樵川过几春。鸡犬相随怜避地，江山无恙待归人。天边高枕青萍在，海内雄辞白发新。客有感恩称邑子，羞将名姓问荆榛。\n"}
{"title": "微言十一首 其五", "industry": "清代", "author": "黄人", "content": "\n一篇传世任褒弹，笔是天风意是澜。目送手挥常独往，红尘踏遍赏心难。\n"}
{"title": "凉夜", "industry": "近代", "author": "洪存恕", "content": "\n滟滟霜浮瓦，溶溶月浸篱。凉蛩生细籁，落木有奇姿。新理陈编得，生涯败絮知。一廛何处受，故国靖氛迟。\n"}
{"title": "贺新凉", "industry": "清代", "author": "吴藻", "content": "\n六曲屏山角。有丝丝、柳条绾住，一痕春脚。却怪天公偏耐冷，作就轻阴漠漠。正晓睡、被莺催觉。病怯馀寒禁不得，检青箱、重把湖绵著。梳裹罢，启湘箔。心情只似今非昨。报庭前、残红谢也，又添离索。狼藉胭脂香满地，多半隔宵风恶。翻悟到、人生荣落。回首繁华原若梦，再休提、命合如花薄。茵与溷，偶然错。\n"}
{"title": "和邓慎思秋日同文馆诗三首 其二", "industry": "宋代", "author": "耿南仲", "content": "\n槐市任花黄，赓歌且辟场。醒心流水曲，警耳白云章。冷竹枝枝翠，芳兰叶叶香。满前皆俊彦，何但有三康。\n"}
{"title": "杂兴十首 其七", "industry": "宋代", "author": "方一夔", "content": "\n骎骎镜里鬓霜侵，偶占溪东十亩阴。风雨四时无尽藏，松篁终夜有馀音。家藏为米难糊口，日课除诗罕用心。谁说仓曹任窖谷，近来家富屡千金。\n"}
{"title": "广陵访欧博士桢伯", "industry": "明代", "author": "陈履", "content": "\n烟水长芙蕖，芜城五月初。为怜羁旅客，来访广文居。问字怀偏切，论文兴有馀。三年殊契阔，一见重踌躇。地僻堪留客，官閒可著书。吟轩饶苜蓿，讲肆落鳣鱼。宦业休论薄，时名信不虚。芝兰争秀发，桃李自扶疏。行迹惭漂梗，归心忆敝庐。漫将牢落意，聊向故人摅。春殿开金马，天门敞石渠。悬知汉家诏，早晚召严徐。\n"}
{"title": "寄仵判院八首", "industry": "宋代", "author": "华岳", "content": "\n短笺封罢更重题，生怕苍头去路迷。说与不须多借问，葛庐祗在白云西。\n"}
{"title": "送华山隐之宗阳宫", "industry": "元代", "author": "马祖常", "content": "\n江阁鱼龙近，山房雾雨多。地清天不暑，池曲水无波。笋箨迎书带，樱桃送锦窠。呦呦呼伴鹿，唼唼换经鹅。养素行编屦，乘闲坐织蓑。几篇餐玉法，一帙醮星科。香灺沉银叶，衣裾佩紫荷。丹光留海月，绛景出松萝。醉忆泉浮乳，幽怜石烂柯。神君攀绿桂，天女踏青莎。邀客登山顶，寻真入涧阿。洞箫吹道曲，云纸写鱼歌。予发今如此，君心可奈何？高谈见明月，为我问娑罗。\n"}
{"title": "诗二首", "industry": "宋代", "author": "赵汝域", "content": "\n数叶梧桐落短廓，一泓秋水湛银塘。调琴独奏猗兰操，啜茗清飘茉莉香。涕泣两年同贾傅，痴梦千载笑君房。於今不作武宁客，蓑笠渔竿日月长。\n"}
{"title": "龙泉寺", "industry": "近代", "author": "邱汝滨", "content": "\n山县看花亦大难，枫林槲叶当花看。诗寻废壁馀残字，人与孤鸿逐晓寒。半世相逢多热客，一官何处换金丹。禅扉紧闭诸天静，吃粥居茅意自安。\n"}
{"title": "闻蝉", "industry": "明代", "author": "王慎中", "content": "\n阴气南方早，闻蝉三月中。声微犹隐树，咽短不从风。亭馆人初散，园林花顿空。羁游阔行乐，亦自惜春终。\n"}
{"title": "和红梅", "industry": "宋代", "author": "释宝昙", "content": "\n此花不是施朱手，醉里何妨取次开。地近恐遭繁杏污，月明先遣暗香来。为君绕树须千匝，老我逢春复几回。诗到扬州定清绝，向来安得比传杯。\n"}
{"title": "春风", "industry": "宋代", "author": "王安石", "content": "\n一马春风北首燕，却疑身得旧山川。阳浮树外沧江水，尘涨原头野火烟。日借嫩黄初著柳，两催新绿稍归田。回头不见辛夷发，始觉看花是去年。\n"}
{"title": "都台纪事四首 其二", "industry": "明代", "author": "王养端", "content": "\n二月皇州春事稀，玉堤琼榭尽芳菲。农官夜候馣寔降，苑监朝供苜蓿肥。宝盖拂云双凤集，衮衣浮日六龙飞。山人无路将芹曝，拟傍台阶颂紫微。\n"}
{"title": "古意", "industry": "宋代", "author": "陆正", "content": "\n结缡事君子，誓作形与影。人事多乖戾，彼此睽燕郢。尺书沉素鳞，啼鹃催逝景。妾命讵终薄，君心那得冷。开帘花扑面，泪落纷如绠。\n"}
{"title": "偈颂一百零二首", "industry": "宋代", "author": "释绍昙", "content": "\n千圣灵枢，妙在转处。烁尽玄微，更进一步，莫来拦我扑门路。\n"}
{"title": "听儿读卫诗二首 其二", "industry": "元代", "author": "揭祐民", "content": "\n人生仕进亦偶尔，出门入室同一轨。书声听处千年心，霜月残缸夜如水。\n"}
{"title": "奉和岳州山城（一作张均诗）", "industry": "唐代", "author": "张垍", "content": "\n郡馆临清赏，开扃坐白云。讼虚棠户曙，观静竹檐曛。\n\n悬榻迎宾下，趋庭学礼闻。风传琴上意，遥向日华纷。\n\n"}
{"title": "腊日二首 其一", "industry": "宋代", "author": "张耒", "content": "\n腊日开门雪满山，愁阴短景岁将阑。江梅飘落香元在，汀雁飞鸣意已还。佳节再逢身且健，一樽相属鬓毛斑。明光起草真荣事，寂寂衡门我自闲。\n"}
{"title": "代王侍郎送程尚书赴信州三首 其二", "industry": "宋代", "author": "张嵲", "content": "\n德望居朝大吕轻，眷思难怫丐归情。履声暂去端门晓，刀梦新占虎节荣。有道致君三任喜，无心贪宠一麾行。天衷祗恐思耆旧，不待黄堂报政成。\n"}
{"title": "洞仙歌", "industry": "清代", "author": "周星誉", "content": "\n卓金车子，接么娘来早。鹦鹉银笼隔花报。听纤纤绣屧、才近胡梯，蓦一阵，抹丽浓香先到。进房拢袖立，瘦蝶腰身，写上红帘影都俏。侧坐锦墩边、女伴喁喁，尽背地、赞伊娇小。看悄捻罗巾、不抬头，怎比在家时，更矜持了。\n"}
{"title": "溳川寺路", "industry": "唐代", "author": "张祜", "content": "\n日沉西涧阴，远驱愁突兀。烟苔湿凝地，露竹光滴月。\n\n时见一僧来，脚边云勃勃。\n"}
{"title": "遣兴", "industry": "元代", "author": "刘基", "content": "\n于越三年客，思家一百旬。如何今夜月，却忆镜湖春。\n"}
{"title": "怡山长庆寺", "industry": "宋代", "author": "李覯", "content": "\n行行金碧里，气象怳如春。不记来时路，自嫌衣上尘。院香知有佛，僧静似无人。十载京华梦，相逢一欠申。\n"}
{"title": "中秋不见月", "industry": "明代", "author": "解缙", "content": "\n吾闻广寒八万三千修月斧，暗处生明缺处补。不知七宝何以修合成，孤光洞彻乾坤万万古。三秋正中夜当午，嫦娥韬光匿何所。酒杯狼籍烛无辉，天上人间隔风雨。玉女莫乘鸾，仙人休伐树。天柱不可登，虹桥在何处。帝阍悠悠叫无路，我欲斩蟾蜍、驱玉兔。坐令天宇绝纤尘，世上青霄灿如故。黄金为节玉为辂，缥缈鸾车烂无数。水晶帘外河汉横，冰壶影里笙歌度。云旗尽下飞玄武，青鸟衔书报王母。但期岁岁奉宸游，来看《霓裳羽衣》舞。\n"}
{"title": "置酒篇", "industry": "明代", "author": "胡应麟", "content": "\n端居观大运，去日常苦多。幸有盈尊酒，宾朋各来过。佳人出后房，被服绮与罗。纤腰斗妙舞，皓齿扬清歌。轻飙荡浮云，华星烂明河。好鸟鸣高枝，文鱼翔素波。百年若朝露，白日驰山阿。乐哉今日宴，不饮复如何。\n"}
{"title": "黄雀", "industry": "宋代", "author": "曹勋", "content": "\n群聚群飞畏行止，饮啄惊鸣顾无已。多虞多事足机张，独宿蓬蒿信为美。\n"}
{"title": "酬和元九东川路诗十二首。南秦雪", "industry": "唐代", "author": "白居易", "content": "\n往岁曾为西邑吏，惯从骆口到南秦。三时云冷多飞雪，\n\n二月山寒少有春。我思旧事犹惆怅，君作初行定苦辛。\n\n仍赖愁猿寒不叫，若闻猿叫更愁人。\n"}
{"title": "何满子 其一", "industry": "明代", "author": "杨慎", "content": "\n玄灞长松繫马，青门高树藏鸦。红雨秋千香径软，乐游原上谁家。客里心情缭乱，愁看风外杨花。\n"}
{"title": "越王台", "industry": "清代", "author": "孟超然", "content": "\n岧峣宫殿暮云开，指点东南出霸才。逐鹿天归炎汉去，钓龙人自大江回。千年庙食仍王后，终古英雄起草莱。伏腊鸡豚旧闾里，灵旗莫拂怒涛哀。\n"}
{"title": "阴字亭", "industry": "宋代", "author": "熊鉌", "content": "\n涌翠岂兰亭，唐峰非山阴。一渠疏曲水，四野成茂林。对此坐叹息，超然起遐心。当年诸王集，幽情畅登临。虚旷非远识，绝胜名利襟。近代翁李游，至理穷高深。云何夸毗子，清谈且骎骎。抗志有近远，抚事无古今。此日复何日，有酒始酌斟。援琴不敢发，谁欤为知音。\n"}
{"title": "燕雀湖", "industry": "宋代", "author": "杨修", "content": "\n平湖岸侧见高坟，万土衔来燕雀群。鉴面无波天一色，此中文藻似储君。\n"}
{"title": "寿佛寺", "industry": "清代", "author": "姚燮", "content": "\n沙阜积如堵，绀宇藏其坳。林扉少人迹，落叶堆之高。探幽惬独赏，稍远尘市嚣。寻常耳目境，惟寂故见超。阴阴午气凉，漠漠松枝交。破钟卧在石，驯雀栖为巢。佛像剥金翠，但有尘土包。遗碑断难读，创建知何朝。地古即空山，僧逸多閒寮。兴阑且辞去，拂面风刁骚。\n"}
{"title": "游元朔山汇诗品", "industry": "清代", "author": "钱维伦", "content": "\n大道日往，妙机其微。饮之太和，独鹤与飞。巫峡千寻，走云连风。天地与立，神化攸同。是有真迹，如不可知。要路愈远，幽行为迟。碧山人来，横绝太空。超以象外，得其寰中。娟娟群松，下有泉流。载行载止，空碧攸攸。脱巾独步，时闻乌声。所思不远，大河前横。月出东斗，好风相从。太华夜碧，人闻清钟。金撙酒满，共客弹琴。海之波澜，山之嶙峋。大风捲水，材木为摧。萧萧落叶，漏雨苍苔。少有道契，终与俗违。如将白云，清风与归。生者百岁，相去几何。何如尊酒，日往烟萝。\n"}
{"title": "开壁置窗命曰远轩 其二", "industry": "宋代", "author": "陈与义", "content": "\n清晓坐南轩，望山头屡侧。居士亦岂痴，飞云方未息。乐哉此远俗，乱世免怵迫。那知百战祸，岂识三空厄。闭门美享睡，开门瞻翠壁。远客谢主人，分此一窗碧。新晴鸟鸣檐，微暑风入席。萧然此白首，岂更冒朝帻。誓将老兹地，不复数晨夕。但恨食无肉，臞仙出山泽。蛰雷转空肠，吐句作圭璧。一笑示邻家，向来无此客。\n"}
{"title": "越王台", "industry": "宋代", "author": "吴浚", "content": "\n越王歌舞地，南国古繁雄。水阔山光迥，天低海气通。千舠民蛋雨，一塔贾胡风。欲问兴亡事，松声自半空。\n"}
{"title": "盘洲杂韵上 末利", "industry": "宋代", "author": "洪适", "content": "\n肤莹过凝脂，香浓远随步。应有看花人，入园心见妒。\n"}
{"title": "偈颂一百零二首", "industry": "宋代", "author": "释慧远", "content": "\n今朝六月初五，明眼衲僧难睹。惊回座□□龟，咬杀街头石虎。磨镇旗，挝铁鼓，破口羊治闲佛祖。起坐相随独自行，夜漏声沈日卓午。\n"}
{"title": "解梅嘲", "industry": "宋代", "author": "舒岳祥", "content": "\n昨夜鸺鹠声婉娈，斗觉春随呼唤转。今朝检历知立春，屋角梅花笑初囅。向人带笑复含嗔，嗔我今为异代民。我语梅花勿嗔笑，四海已非唐日照。尔花也是易姓花，憔悴荒园守空峤。阆风自是可怜人，六十年来逢立春。安危治乱几番见，到此三年哭断魂。我是先朝前进士，贱无职守不得死。难学夷齐饿首阳，聊效陶潜书甲子。星回世换市朝新，头白空山与鬼邻。更有横金拖紫客，临危不死稳藏身。\n"}
{"title": "奉和圣制送宇文融安辑户口应制", "industry": "唐代", "author": "张说", "content": "\n至德临天下，劳情遍九围。念兹人去本，蓬转将何依。\n\n外避征戍数，内伤亲党稀。嗟不逢明盛，胡能照隐微。\n\n柏台简行李，兰殿锡朝衣。别曲动秋风，恩令生春辉。\n\n使出四海安，诏下万心归。怍非夔龙佐，徒歌鸿雁飞。\n"}
{"title": "越滋宿小斋戏成", "industry": "明代", "author": "何巩道", "content": "\n月出横斜树色空，石床人醉竹帘中。心同蚕茧千丝乱，泪共渔灯数点红。荇叶近添鸂鵣水，藕花遥起鲤鱼风。松窗正有无穷梦，只恐阳乌在海中。\n"}
{"title": "揭天谣九首 其五", "industry": "明代", "author": "周玄", "content": "\n呼天走马指千里，刺龙血溅秋杯水。直欲三浇壮士衣，莫教空瘗苔花紫。白烟戛城滴铅粉，鬼灯翳墙星隐隐。斜飞败草湿露光，玉门一滴牵秋肠。商灵参差拾枯骨，晚岁沙头葬明月。胡姬烂醉黄金钱，簌簌青霜剪归发。\n"}
{"title": "唐操江落花诗三十首李临淮先有属和余兴不自已遂悉次其韵 其二十 二十四青", "industry": "明代", "author": "李孙宸", "content": "\n累累结子何青青，怜香惜玉事杳冥。忘忧已愧树背草，纪历敢附阶前蓂。词客诗筹还堪赋，玉人歌管未许停。吾意亦复不可败，长醉空林不愿醒。\n"}
{"title": "涧底花", "industry": "清代", "author": "戴亨", "content": "\n空谷媚幽姿，寒花抱一枝。秋风吹不息，摇落复谁知。\n"}
{"title": "送曹都御史", "industry": "明代", "author": "杨士奇", "content": "\n宠命膺边寄，天书焕紫泥。九秋辞阙下，万里度关西。著豸金横带，乘骢玉作蹄。归朝奏成绩，光宠赐鞶犀。\n"}
{"title": "金刚随机无尽颂 其三 依法出生分第八", "industry": "宋代", "author": "释印肃", "content": "\n遍观诸佛法，不与群情杂。声色外威仪，透过魔军甲。\n"}
{"title": "中峰寺", "industry": "明代", "author": "杨舫", "content": "\n看山有余兴，杖策入中峰。绕屋听鸣涧，巡檐见怪松。杯深明月堕，诗就碧纱笼。尘迹向已绝，空吟壁上蛩。\n"}
{"title": "酬张芬有赦后见赠（一作司空图诗）", "industry": "唐代", "author": "司空曙", "content": "\n紫凤朝衔五色书，阳春忽布网罗除。已将心变寒灰后，\n\n岂料光生腐草馀。建水风烟收客泪，杜陵花竹梦郊居。\n\n劳君故有诗相赠，欲报琼瑶恨不如。\n"}
{"title": "登陶唐山寺", "industry": "金朝", "author": "蔡圭", "content": "\n岭外高槐驿路长，岭头萧寺俯朝阳。定知绝顶有佳处，聊与瘦藤寻上方。千里好风随野色，一轩空翠聚山光。道人底是怜行役，不惜禅床坐午凉。\n"}
{"title": "赴梁溪塾先君子旧处也志感兼别儿守复守履二首", "industry": "清代", "author": "周馨桂", "content": "\n小子今何事，重来读父书。凄凉存手泽，想象御篮舆。榻上风仍古，窗前月复虚。先灵时陟降，夙夜或开除。\n"}
{"title": "次韵召之才将流民过悬帛岭均田", "industry": "宋代", "author": "黄庭坚", "content": "\n独贤从是出荒城，下马携筇上石层。幽洞寻花疑阮肇，断崖长啸想孙登。欲超浮世挂冠绂，未决重云抚剑棱。经雨晓烟寒索寞，顺风樵叟震碐磳。山形春到添高秀，瀑溜冰消转沸腾。行有流移携襁褓，坐看憔悴拾薪蒸。素餐每愧斯民病，改作常为法吏绳。官小责轻须自慰，得逢佳处几人曾。\n"}
{"title": "和赵彦德旅怀。是夕，渠诵诗鼓琴", "industry": "宋代", "author": "杨万里", "content": "\n客间眼暗可逢人，公子诗琴却有神。频掉乌纱知得句，快挥绿绮更留尘。飘零不问今何夕，邂逅相欢意便亲。作许生涯浑不恶，只愁我辈转须贫。\n"}
{"title": "鄱阳萧性渊能鼓琴琴号霜钟是其曾大父宋南渡时所畜者其家上世善琴云", "industry": "元代", "author": "宋褧", "content": "\n池台肠断雍门周，艮岳繁华逐水流。往事寥寥君不见，金仙垂泣渭城秋。\n"}
{"title": "疑梦", "industry": "清代", "author": "顾印愚", "content": "\n疑梦疑非梦逼真，败棋历历眼前陈。蔽江烽火连三月，投老齑盐瘁一身。商隐拊膺原向晚，方平擘脯海扬尘。左司怆拾冬郎句，别涧浮花几旧人。\n"}
{"title": "郡中上元灯减旧例三之二而又迎送使客七首", "industry": "宋代", "author": "杨万里", "content": "\n雪後楼台欲暮时，游人只道上灯迟。月轮贴在梅花背，错认梅枝作桂枝。\n"}
{"title": "破阵子 寄内", "industry": "近代", "author": "顾随", "content": "\n飘荡满林黄叶，凄凉镇日空斋。十月霜风吹正紧，一寸眉心展不开。寒衣谁与裁。卖赋无聊事业。衔杯潦倒情怀。早想云中传雁信，直到而今尚自猜。雁儿来不来。\n"}
{"title": "鸡窗绩学图为李少参赋", "industry": "明代", "author": "张吉", "content": "\n公昔妙龄时，远心何迤演。屏除声利习，沈浸诸经典。圣轨载周旋，天机泳深浅。茅斋敞虚牖，昼静湘帘捲。微风吹落花，凌乱点苍藓。四听转寂寞，万虑都消遣。独遗咿喔声，长短傍幽显。只今三十年，驱毂吁蹇蹇。披图忽高唱，俯仰情已缅。拂拭旧窗棂，尘编聊自展。\n"}
{"title": "题吴宫衰柳图", "industry": "明代", "author": "袁凯", "content": "\n远岸依依落日明，吴王醉处少人行。多情独有垂杨树，犹送深宫夜雨声。\n"}
{"title": "步虚词", "industry": "明代", "author": "袁九淑", "content": "\n天上春难老，人间日易曛。指挥青鸟使，亲近碧霞君。冠偃蛾眉月，衣裁华岳云。往来灵仗拥，仙乐夜深闻。\n"}
{"title": "送褚二令", "industry": "明代", "author": "胡奎", "content": "\n大江八月鲤鱼风，兴在烟波浩荡中。雨露自天通百粤，山川何处是南雄。晚凉歇马榕阴绿，朝日行盘荔子红。袖有相如封禅稿，会须献纳未央宫。\n"}
{"title": "宫人望月图", "industry": "明代", "author": "陈昌", "content": "\n龙脑香消宝钏温，梨花明月淡黄昏。自缘妾命生来薄，非是羊车不到门。\n"}
{"title": "致政张教授晚而买妾有女戏赠", "industry": "宋代", "author": "姜特立", "content": "\n隐君无妇几经时，暮景鳏居却未宜。且喜中郎新有女，岂容白傅老无儿。闺中不著玉川婢，天下应传京兆眉。无计去陪汤饼客，花卿有子待歌诗。\n"}
{"title": "西阁书壁三十六韵", "industry": "明代", "author": "陈子升", "content": "\n嘉名占地木，曾觉豫章生。橘自淮南种，桐犹爨下声。精神少微曲，生小广州城。问业金闺□，随官竹马行。东湖闻吏事，西苑览神京。江夏无双誉，何郎第五名。少年罗雀谢，公子钓鱼成。白鹄非常浴，丹鸡讵泛盟。立谈知倜傥，为说近纵横。自有雌雄剑，非因黑白枰。得枭甘注瓦，促柱忌弹筝。竹实全栖凤，蒲牢易振鲸。黄钟无琐碎，墨翟远咸韺。气与穹苍近，羞为坚白鸣。射稽推筑板，驺衍说环瀛。器有瓠樽用，工非荆棘程。相如綦组秘，季子揣摩明。跃马秦中相，驱车甘上卿。不难同朔荐，方欲请终缨。拾芥徒云易，怀芳奈不呈。一朝花扫地，三刖玉埋荆。宋药金相失，燕台骏自更。固穷休郁郁，负下莫茕茕。适意从怀褐，消愁且酌觥。高歌陵白石，幽曲启朱樱。锦袖分骄蹇，香奁会品评。臂留钗股印，眼注烛心檠。爱客殊无剑，飞仙自有笙。泽兰香宋玉，台柳系韩翃。激沼怜鱼宠，为园重女贞。有时开后閤，未事已先庚。秋干心能结，春城笑肯倾。卫生师七发，学道斩三彭。且尽夔蚿说，宁随鼠璞争。白华垂粲粲，芳草对怦怦。画上龙还在，应怜未点睛。\n"}
{"title": "答刘西曹（时为京兆功曹）", "industry": "唐代", "author": "韦应物", "content": "\n公馆夜云寂，微凉群树秋。西曹得时彦，华月共淹留。\n\n长啸举清觞，志气谁与俦。千龄事虽邈，俯念忽已周。\n\n篇翰如云兴，京洛颇优游。诠文不独古，理妙即同流。\n\n浅劣见推许，恐为识者尤。空惭文璧赠，日夕不能酬。\n"}
{"title": "登桐君祠堂", "industry": "宋代", "author": "杨时", "content": "\n霜染溪枫叶叶丹，翠鳞浮动汐波閒。盘盘路转千峰表，冉冉云扶两腋间。掠水轻鸥晴自戏，凌风飞雁暮争还。结庐姓字无人会，静对庭阴一解颜。\n"}
{"title": "短歌行赠武河汤将军擢镇狼山", "industry": "明代", "author": "俞大猷", "content": "\n蛟川见君蛩然喜，虎须猿臂一男子。三尺雕弓丈八矛，目底倭奴若蚍蚁。一笑遂为莫逆交，剖心相示寄生死。君战蛟川北，我战东海东。君骑五龙马，我控连钱骢。时时戈艇载左馘，岁岁献俘满千百。功高身危古则然，谗口真能变白黑。赭衣关木为君冤，君自从容如宿昔。顾我无几亦对簿，狱中悲喜见颜色。君相圣明日月悬，谗者亦顾傍人言。贷勋使过盛世事，威弧依旧上戎轩。君今耀镇狼山曲，云龙何处更相逐。春风离樽不可携，短歌遥赠亦自勖。与君堕地岂偶然，许大乾坤着两足。一度男儿无两身，担荷纲常忧覆泬。皓首期君共努力，秋棋胜着在残局。燕然山上石岩岩，堪嗟近代无人涘。与君相期瀚海间，回看北斗在南关。功成拂袖谢明主，不然带砺侯王亦等闲。\n"}
{"title": "题信州先天观图二首 其一", "industry": "元代", "author": "杨载", "content": "\n高林褰翠气，虚谷散虹光。道士多骑虎，仙人自牧羊。涧泉通地远，山岭际天长。戴子文为记，流传示不忘。\n"}
{"title": "板桥别墅杂咏", "industry": "近代", "author": "苏大山", "content": "\n大人龙伯太荒唐，濠上翛然意两忘。纵不得鱼亦垂钓，红蜻蜓立一丝长。\n"}
{"title": "声声慢 吕碧城女士怛化香港，倚声寄悼", "industry": "近代", "author": "龙榆生", "content": "\n荒波断梗，绣岭残霞，迢遥梦杳音书。腊尽春迟，花香冉冉愁予。浮生渐空诸幻，奈灵山、有愿成虚。人去远，剩迦陵悽韵，肯更相呼。慧业早滋兰畹，共灵均哀怨，泽畔醒余。揽涕高丘而今踯躅焉如。慈航有情同度，瞰清流、拚饱江鱼。真觉了，任天风、吹冷翠裾。\n"}
{"title": "送程营道官满赴阙", "industry": "宋代", "author": "乐雷发", "content": "\n高旻振爽策，苍雁鸣芳洲。倾城饯茂宰，乡耋罗藻舟。茂宰蕴渊道，厥源泝伊流。字甿振仁策，范俗惇圣猷。夷心灼理要，政简吏统周。芳风被儒肆，惠泽沦农畴。鲁封有驯雉，张廷无讼牛。慨兹戒徂两，离衷郁绸缪。赠我茂叔莲，纫君晏子裘。庆霄暩凤跃，神囿瞻麟游。世道日以隘，民瘼谁克瘳。厉志抗遐业，吹万溥九州。揆予忝皇鉴，敷文免征愁。行行重行行，夷庚无驻舟。\n"}
{"title": "馆宿遇雨怀诸同舍", "industry": "宋代", "author": "司马光", "content": "\n佳雨濯烦暑，倏然生晓凉。森沈殿瓦碧，羃历井苔苍。院静杉篁秀，人闲钟鼓长。凭谁同把酒，清兴窅相望。\n"}
{"title": "题解石帆追褒册子", "industry": "明代", "author": "倪元璐", "content": "\n责花责其果，奖柯奖其株。为果为可食，为株为可扶。广陵八月涛，白马张素车。橘花台上花，一开千日敷。涛气为男儿，花妍发闺姿。所以两异人，鸿光双聚眉。干镆称夫妇，精合生双剑。黄门跃其一，奔霆以激电。方其理祥刑，持法如持水。及其拜夕郎，触山如触纸。江流岂不洪，追源良以远。有母问平反，无父教咸謟。薪尽火方传，形没理弥显。旌贤旌所生，彤章下元土。一命游鶤飞，再命潜蛟舞。不知地下人，为作何欢慰。君看死者荣，当知生者瘁。人生忠孝怀，但学围葵理。忠以倾其心，孝以芘其抵。\n"}
{"title": "春郊即景 其五", "industry": "清代", "author": "林占梅", "content": "\n如虹日脚下平川，无数樵歌后复前。我亦笋舆回去缓，舆夫齐唱「鹧鸪天」。\n"}
{"title": "暗香疏影·夹钟宫赋墨梅", "industry": "宋代", "author": "吴文英", "content": "\n占春压一。卷峭寒万里，平沙飞雪。数点酥钿，凌晓东风□吹裂。独曳横梢瘦影，入广平、裁冰词笔。记五湖、清夜推篷，临水一痕月。 何逊扬州旧事，五更梦半醒，胡调吹彻。若把南枝，图入凌烟，香满玉楼琼阙。相将初试红盐味，到烟雨、青黄时节。想雁空、北落冬深，澹墨晚天云阔。\n"}
{"title": "琅琊王歌 其二", "industry": "明代", "author": "王世贞", "content": "\n女儿年十三，手种银杏树。银杏已结子，问母还女处。\n"}
{"title": "古风", "industry": "宋代", "author": "黄超然", "content": "\n不知乃不愠，古人叹难能。我谓直易事，学道非干名。本无求知心，愠亦何从生。所以茅檐下，高枕曲吾肱。琴书坐中友，云山门外朋。肺腑欣有得，耳目谅无憎。顾同子扬子，白首太玄经。\n"}
{"title": "己亥初度", "industry": "明代", "author": "高启", "content": "\n风雨空斋诵蓼莪，今年初度客中过。人生七十寻常寿，未过还怜一半多。\n"}
{"title": "四皓弈棋图", "industry": "明代", "author": "刘师邵", "content": "\n云霄万里羡冥鸿，曾为储皇出汉宫。数著残棋犹未了，五陵松柏已秋风。\n"}
{"title": "寰海后十首", "industry": "清代", "author": "魏源", "content": "\n曾闻兵革话承平，几见承平话战争？鹤尽羽书风尽檄，儿谈海国婢谈兵。梦中疏草苍生泪，诗里莺花稗史情。官匪拾遗休学社，徒惊绛灌汉公卿。\n"}
{"title": "三弟回志喜 其二", "industry": "明代", "author": "袁宏道", "content": "\n突兀英雄气，飘零病苦身。黄金憎赋客，青眼谢时人。按剑投珠恨，呼牛应马真。无钱觅知己，到底白头新。\n"}
{"title": "和少师杨公侍斋宫韵二首 其二", "industry": "明代", "author": "陈琏", "content": "\n喜看蓂荚长尧阶，雨露恩深及草莱。百辟衣冠陪大祀，中天星斗拱三台。旧章已自超前代，新礼何须究曲台。总谓庆成开宴日，师臣奏颂擅雄才。\n"}
{"title": "雨后", "industry": "明代", "author": "胡俨", "content": "\n时雨布甘泽，芃芃黍苗兴。涣然纾民忧，匪惟散郁蒸。阴阳运元化，饥寒仰岁登。露坐息槐影，皎皎凉月升。清风动修竹，旷野多流萤。零露沾我衣，仰见高天澄。络纬鸣不休，虫飞复薨薨。顾匪漆园吏，幽梦同化冥。\n"}
{"title": "刘年兄闻邸报有赠次韵寄酬", "industry": "明代", "author": "庞尚鹏", "content": "\n秋鸿春燕去还来，壶里乾坤日月开。一自抽簪披野服，何曾飞梦到鳞台。常从高士甘云卧，肯信徵书出御裁。共喜江湖怀圣主，与君长夜望三台。\n"}
{"title": "书室揭刘元城陈了斋像以自厉", "industry": "宋代", "author": "高斯得", "content": "\n我昔天台游，偶得陈公像。以公谪是邦，祠堂悬真相。寻执宪于衡，复得划元城。以公子孙寓，家传遗写真。揭之书室内，朝夕得晤对。焉能为之役，妄意他年配。刘公色贞坚，疾惇固宜然。陈公甚和易，排京乃敢言。惇京为腐草，二公长不老。汝其择于斯，庶以传不朽。\n"}
{"title": "故太子詹事王公挽诗二首 其二", "industry": "宋代", "author": "张栻", "content": "\n睿主龙飞日，如公旧学臣。忠言关国计，清节映廷绅。岁月身多外，江湖泽在民。当年遗直叹，千古更如新。\n"}
{"title": "寄元叔 其一", "industry": "宋代", "author": "李正民", "content": "\n十年出处略相同，名在丹台第几重。欲富未能求五牸，为贫聊且受三钟。寒灰复焰惭安国，穷鬼何知笑伯龙。泛宅浮家苕霅上，一觞一咏可从容。\n"}
{"title": "月华清·团扇", "industry": "清代", "author": "章钰", "content": "\n麾不江分，遮仍尘起，到今谁更珍重。回首离亭，一握记劳题送。痛汉苑、宝箧都捐，枉宋殿、草书曾讽。摇动。料乘鸾仙子，也惊春梦。已作江南骨董。等顾绣谈笺，坐乖时用。素月流天，剩有圆灵还共。尽从此、香被蟫销，端不许、墨遭蝇弄。清供。怆云飞叶下，那年传诵。\n"}
{"title": "奉和武功学士舍人纪赠文懿大师净公 其八", "industry": "唐代", "author": "徐铉", "content": "\n往往冥搜宵不寐，时时任性昼仍眠。高情丽句谁偏重，圣代词臣李谪仙。\n"}
{"title": "次韵别黄山中", "industry": "宋代", "author": "杨公远", "content": "\n相逢只在万山阿，每愧才疎藉琢磨。昨日忽来明日去，会时常少别时多。茶聊当酒匆匆话，诗为言怀细细哦。折得梅花须寄我，不然携杖早相过。\n"}
{"title": "君马黄", "industry": "明代", "author": "邓林", "content": "\n君马黄，我马骊，二马并辔行且驰。君马行行日千里，我马服盐车，俯首垂两耳。世人不辨骊与黄，我马如何君马良。一日长鸣上虞阪，伯乐相逢恨迟晚。\n"}
{"title": "一剪梅", "industry": "宋代", "author": "周邦彦", "content": "\n一剪梅花万样娇。斜插梅枝，略点眉梢。轻盈微笑舞低回，何事尊前拍误招。\n\n夜渐寒深酒渐消。袖里时闻玉钏敲。城头谁恁促残更，银漏何如，且慢明朝。\n"}
{"title": "岢岚州署", "industry": "清代", "author": "易蘩", "content": "\n山为屏嶂石为台，活水都从云际来。万壑松涛清夏雨，一帘岚气暗春雷。寒鸦古树围官舍，澹月中庭老鹤胎。车马不喧城郭静，天教吏降占蓬莱。\n"}
{"title": "潼关兰若", "industry": "唐代", "author": "许浑", "content": "\n来往几经过，前轩枕大河。远帆春水阔，高寺夕阳多。\n\n蝶影下红药，鸟声喧绿萝。故山归未得，徒咏采芝歌。\n"}
{"title": "菩萨蛮八首 其七", "industry": "清代", "author": "余一鳌", "content": "\n梨花如雪吹香粉，眉痕低约愁相准。不信梦无凭，子规三两声。青山怜小别，红豆无人拾。春燕又衔泥，故国花乱飞。\n"}
{"title": "戊申正月初宿休园", "industry": "明代", "author": "蒋山卿", "content": "\n江村物候又惊新，月色花香并换春。自笑无能惟野性，熟知有味是闲身。茅檐迟日遍宜懒，竹院风清不受尘。终日闭门常谢客，只应酒伴得相亲。\n"}
{"title": "宿仁义驿", "industry": "明代", "author": "于谦", "content": "\n公馆萧条野水边，山深地僻少人烟。窗风吹梦不成寐，独拥青绫思悄然。\n"}
{"title": "偈颂一百零九首 其七十一", "industry": "宋代", "author": "释可湘", "content": "\n顽钝以此销镕，偏小以此弹击。直中曲，曲中直。老卢不会，达磨不识。\n"}
{"title": "浣溪沙", "industry": "宋代", "author": "杜安世", "content": "\n横画功夫想未全。双双文彩羽仪鲜。和鸣偕老是天然。暮雨并深流细草，暖风交颈傍清涟。羡他真个好因缘。\n"}
{"title": "嘉定", "industry": "明代", "author": "薛瑄", "content": "\n嘉州曾作少年游，纳纳乾坤五十秋。四野不移山竞秀，三江依旧水重流。天高华夏风云阔，地入蛮荒草树稠。城郭几归辽海鹤，白云今古自悠悠。\n"}
{"title": "清河晤孔司马继鑅话旧即赠九章 其二", "industry": "清代", "author": "姚燮", "content": "\n庭气黯将夕，庭花秋方妍。幽姿信谁眷，袅以风中烟。别君出门去，一步一回旋。共看天宇云，万里苍无边。有鸟迭相飞，东隼西自鸢。祇愁此后逢，迢迢犹昔年。\n"}
{"title": "又同饮李太史宅时太史尊人孝廉在坐", "industry": "明代", "author": "温纯", "content": "\n郊行几度驻江干，江上多君赋考槃。苍翠松姿春不老，蔚蓝山色夏犹寒。开尊重引探奇兴，投辖还兼舞綵欢。共向隆中占象纬，弓旌行指卧龙滩。\n"}
{"title": "颂古一百首 其九十八", "industry": "宋代", "author": "释智愚", "content": "\n力难抬处为君言，神骏何劳更著鞭。一跃洞天三十六，到时凡骨也成仙。\n"}
{"title": "别卢寄园戍南宁", "industry": "明代", "author": "陈是集", "content": "\n薄宦萧疏只下帏，仇吾何意使人欷。忍兹涊辱寻生果，笑彼空华涌妒机。侠到难中肠倍热，身当别路马须肥。山魈木客倘相访，仗酒雄吟莫泪衣。\n"}
{"title": "闻叟", "industry": "宋代", "author": "释了惠", "content": "\n不是耳从声畔去，亦非声向耳边来。新罗国裹打斋鼓，老汉钵盂齐展开。\n"}
{"title": "捣练子·云鬓乱", "industry": "唐代", "author": "李煜", "content": "\n云鬓乱，晚妆残，带恨眉儿远岫攒。斜托香腮春笋嫩，为谁和泪倚阑干？\n"}
{"title": "谢彭仲宽惠小茶磨并仙茅二首 其一", "industry": "宋代", "author": "王庭圭", "content": "\n踏梯割得紫云归，琢就双轮半尺围。晴日午窗新睡起，掌中轻转雪花飞。\n"}
{"title": "延平凤山", "industry": "宋代", "author": "陈宓", "content": "\n洞中流水云门乐，崖上寒莎伏帝裳。觌面突高三百尺，拟将金薤托琳琅。\n"}
{"title": "感怀三十一首 其十四", "industry": "元代", "author": "刘基", "content": "\n上山采幽兰，尽日未盈手。持赠故交人，长唤不回首。兰花岂不芬，故情岂不厚。投之非所好，良意翻成丑。\n"}
{"title": "丹河", "industry": "清代", "author": "张鹏翮", "content": "\n寒夜青灯满径霜，鸡声为报晓行忙。九渠风镂波文细，初日堤眠树影长。野老课农须灌溉，王孙系马赁壶浆。北京村外丹河水，更助居人种地黄。\n"}
{"title": "梦游补陀山", "industry": "明代", "author": "姜子羔", "content": "\n忽然飞渡海云东，海色澄清霄汉通。借问此心何所似，白云映水月当空。\n"}
{"title": "逾岭峤止荒陬抵高要", "industry": "唐代", "author": "李绅", "content": "\n天将南北分寒燠，北被羔裘南卉服。寒气凝为戎虏骄，\n\n炎蒸结作虫虺毒。周王止化惟荆蛮，汉武凿远通孱颜。\n\n南标铜柱限荒徼，五岭从兹穷险艰。衡山截断炎方北，\n\n回雁峰南瘴烟黑。万壑奔伤溢作泷，湍飞浪激如绳直。\n\n千崖傍耸猿啸悲，丹蛇玄虺潜蜲蛇。泷夫拟楫劈高浪，\n\n瞥忽浮沉如电随。岭头刺竹蒙笼密，火拆红蕉焰烧日。\n\n岭上泉分南北流，行人照水愁肠骨。阴森石路盘萦纡，\n\n雨寒日暖常斯须。瘴云暂卷火山外，苍茫海气穷番禺。\n\n鹧鸪猿鸟声相续，椎髻哓呼同戚促。百处谿滩异雨晴，\n\n四时雷电迷昏旭。鱼肠雁足望缄封，地远三江岭万重。\n\n鱼跃岂通清远峡，雁飞难渡漳江东。云蒸地热无霜霰，\n\n桃李冬华匪时变。天际长垂饮涧虹，檐前不去衔泥燕。\n\n幸逢雷雨荡妖昏，提挈悲欢出海门。西日眼明看少长，\n\n北风身醒辨寒温。贾生谪去因前席，痛哭书成竟何益。\n\n物忌忠良表是非，朝驱绛灌为雠敌。明皇圣德异文皇，\n\n不使无辜困鬼方。汉日傅臣终委弃，如今衰叟重辉光。\n\n高明白日恩深海，齿发虽残壮心在。空愧驽骀异一毛，\n\n无令朽骨惭千载。\n"}
{"title": "霜天晓角", "industry": "宋代", "author": "曹冠", "content": "\n一片，最后者饮\n\n浦溆凝烟。谁家女采莲。手捻荷花微笑，传雅令、侑清欢。\n\n擘叶劝金船。香风袭绮筵。最后殷勤一瓣，分付与、酒中仙。\n"}
{"title": "閒步小园次前韵", "industry": "明代", "author": "蒋冕", "content": "\n屋后园亭僻，乘閒辄一临。看山聊当画，种树久成阴。高下蔬千本，稀疏竹半林。盆池有拳石，蜗蚀藓还侵。\n"}
{"title": "宫词", "industry": "明代", "author": "朱权", "content": "\n宫花著雨渐应稀，柳絮因风不肯飞。恰似太真春睡重，玉容娇惰不胜衣。\n"}
{"title": "广信至玉山舟中 其一", "industry": "清代", "author": "纪大奎", "content": "\n水如树欲静，滩如风不宁。百里断肠声，当年游子听。一往不可复，此行安所欲。千古流水心，耿耿在幽独。\n"}
{"title": "不雨遣闷二首 其一", "industry": "元代", "author": "刘基", "content": "\n朝霞不作黄昏雨，暝霭徒为白昼风。日上高林啼布谷，声声只在短墙东。\n"}
{"title": "西亭", "industry": "明代", "author": "王世贞", "content": "\n昔邪寒不剪，书带绿如窒。过客虽自稀，主人已非一。\n"}
{"title": "雨雪交作", "industry": "宋代", "author": "方一夔", "content": "\n雪晴那复雨，雨雪苦缠绵。连月无行地，穷冬不见天。穴居狸舐掌，水宿鹭联拳。更道深山里，翁饥歇午烟。\n"}
{"title": "僧舍小泊", "industry": "宋代", "author": "叶茵", "content": "\n屏息小胡床，心魔已受降。香留烟出户，云过雨来窗。自许参禅观，谁能折慢幢。山童求说偈，竹景落寒江。\n"}
{"title": "次紫芝韵", "industry": "宋代", "author": "葛天民", "content": "\n钦羡私居好，楼深夏必凉。小窗通远岫，古木蔽斜阳。露槛安花斛，尘编满竹床。如君清到骨，只合静焚香。\n"}
{"title": "令人王氏挽词", "industry": "宋代", "author": "楼钥", "content": "\n嫁早仍知孝，夫贤自不贫。事姑如事母，忧物胜忧身。凤诰恩荣渥，鸠桑德意均。孺哀声不绝，泪柏不成春。\n"}
{"title": "和三乡诗", "industry": "唐代", "author": "张绮", "content": "\n洛川依旧好风光，莲帐无因见女郎。\n\n云雨散来音信断，此生遗恨寄三乡。\n"}
{"title": "看马", "industry": "清代", "author": "戴梓", "content": "\n一群云锦分毛色，列向西风牵靮靮。圉人云是尽龙媒，百里回还不时刻。中有一匹不成材，啮踢骁腾骑不得。止堪引重驾盐车，绊套入辕还费力。马忽长鸣似有闻，踣耸瞳张毛鬣立。𢥠然蹀躞到余前，似诉平生人不识。雕鞍一鞴试骑看，驯若驽骀非所述。平沙千里等閒来，直欲追回西落日。疾如风雨力如山，此是英雄真配匹。流黄騕袅古所称，赤兔乌骓有功绩。嗟哉此马真无伦，慎莫轻将美人易。\n"}
{"title": "余蒙右派之冤二十二年，兹得平反", "industry": "近代", "author": "俞律", "content": "\n折槛牵裾久不容，会当裂胆辨奸忠。男儿老死心犹热，宝剑长埋铁已空。鸡唱今宵秋月白，花留明日夕阳红。凭谁重问头颅价，报答神州列祖宗。\n"}
{"title": "胡桃", "industry": "元代", "author": "萨都剌", "content": "\n武陵仙子裙如血，不肯洞中事幽绝。东风吹佩嫁西羌，生子棱棱刚似铁。道逢贾客怀故山，遣儿随客东南还。铜铃破晓广沙漠，蜡弹缄愁度玉关。瑶池阿母沈吟久，何物外孙如此丑。撇归鹦鹉不回头，欲啄无由堪下口。谁知造化无秋春，人间枯槁中清淳。请君剖破浑沦看，会见空腔都是仁。\n"}
{"title": "送周子落第游荆南", "industry": "唐代", "author": "岑参", "content": "\n足下复不第，家贫寻故人。且倾湘南酒，羞对关西尘。\n\n山店橘花发，江城枫叶新。若从巫峡过，应见楚王神。\n"}
{"title": "中秋邀雪湖山庄玩月雨不至辱诗见贶次韵奉订前约", "industry": "明代", "author": "谢迁", "content": "\n芳樽已办酬佳节，旧雨那堪长闷怀。望绝山阳虚命驾，坐忘颜巷独心斋。清欢正拟群贤集，嘉话终传二美偕。今夜光辉须胜昨，赓吟颙俟刻磨崖。\n"}
{"title": "赠日者王谈天", "industry": "宋代", "author": "蒲寿宬", "content": "\n问天天不言，君更欲谈天。只且话明日，岂须穷百年。已灵机石事，犹梦蚁柯边。为扣希夷老，如何尚爱眠。\n"}
{"title": "送刘子钦致仕还乡", "industry": "明代", "author": "杨荣", "content": "\n才名独步重当时，宦路谁知与𩓑违。泮水十年怜远别，关河千里惜重归。江南拟结耆英会，天上曾联列宿辉。话旧未能穷往事，秋风分手思依依。\n"}
{"title": "忆秦娥·收灯节", "industry": "宋代", "author": "刘辰翁", "content": "\n收灯节。霖铃又似龟山雪。龟山雪。今宵清绝，今宵愁绝。老人似少终然别。痴痴更望春三月。春三月。花如人面，自羞余发。\n"}
{"title": "鲁山晓发", "industry": "明代", "author": "何乔新", "content": "\n晓发鲁阳城，城头月正明。花骢冲宿雾，玉节映疏星。茅店客犹睡，荒村鸡未鸣。褰帷将问俗，不为看山行。\n"}
{"title": "真宗奉圣祖玉清昭应宫十一首", "industry": "宋代", "author": "真宗", "content": "\n于昭灵贶，诞避鸿源。功济庶彙，庆流后昆。兰肴登俎，桂酒盈尊。俯回飚驾，永庇云孙。\n"}
{"title": "浣溪沙 其一", "industry": "唐代", "author": "韦庄", "content": "\n清晓妆成寒食天，柳毬斜袅间花钿，卷帘直出画堂前。指点牡丹初绽朵，日高犹自凭朱阑，含嚬不语恨春残。\n"}
{"title": "颂一百则", "industry": "宋代", "author": "释重顯", "content": "\n虎头虎尾一时收，凛凛威风四百州。却问不知何太险。\n"}
{"title": "后湖四时曲四首", "industry": "清代", "author": "吴妍因", "content": "\n春风杨柳新，湖水净无尘。桃李谁争赏，长安多丽人。\n"}
{"title": "赋呈李制府 其三", "industry": "清代", "author": "赵翼", "content": "\n忍坚却聘卧江皋，知己生平不易遭。万里寒喧怀袖字，八驺临访驻郊旄。尚惭老秃难磨盾，敢说英雄在捉刀。凭仗临淮平贼早，归程要踏武夷高。\n"}
{"title": "既游东山乘月登舟至曹娥江", "industry": "宋代", "author": "喻良能", "content": "\n虞江波上一帆风，天水澄明夜色空。古体诗成岩影里，新醅酒酌月明中。吚哑两桨止还作，欸乃数声西复东。尘滓此时无一点，恍疑身在水晶宫。\n"}
{"title": "踏莎行三首 其二", "industry": "清代", "author": "李慈铭", "content": "\n快雨新妆，嫩泥香润，绛河明照铜街静。小车油壁夜深来，瘦鞋痕在青苔径。小褪蕉衫，虚堂凉沁，惜花人惜花同病。悄携银烛照纱窗，画帘微漾茶烟影。\n"}
{"title": "湖外别业四咏 其四 蓑衣步", "industry": "宋代", "author": "薛嵎", "content": "\n水浸石根冷，风吹藤叶飞。菰蒲秋影里，长趁钓船归。\n"}
{"title": "初夏三绝句 其三", "industry": "宋代", "author": "杨万里", "content": "\n竹间露重午方乾，松里云深夏亦寒。只道一溪无十里，为谁百屈更千盘。\n"}
{"title": "沈同守过我山园要常广文陆太学共集颇极登泛之乐沈以四咏见贻仅酬其二 其一", "industry": "明代", "author": "王世贞", "content": "\n海上三山未敢云，沧浪一曲若为分。座头白帢狂司马，船尾青毡醉广文。惊网巨鳞时自闪，坐林幽羽数相闻。莫疑桃李多生态，总为春风属使君。\n"}
{"title": "戊戌二月十日京湖袁总郎以堂帖至有诏复除户侍总饟", "industry": "宋代", "author": "岳珂", "content": "\n昼长攲枕酣春卧，剥啄敲门惊梦破。双旗健步衣正黄，爵罗骇见久未尝。泥紫一封芹诏香，王人茧牍亲遣将。老夫五年坐奇谤，身则渔樵志犹壮。岂无恋阙如子牟，强拟随装学张敞。浮云满空能蔽日，云散天空日华出。千三百载春又春，杜陵久矣无斯人。黄衣走尘漫踆踆，纵了桴鼓何足云。姑言絮舜工负恩，尧天舜日定不尔。皎皎太空无点滓，当时下书便疑似。聊坐和歌焉热耳，宁比三光覆盆底。金羁欲脱还从头，络头龁草均一牛。吾身本是报恩具，千年万年属明主。感恩欲愬泪如雨，且愿投谗畀豺虎。\n"}
{"title": "自武林至丁郭舟中杂兴（四首）", "industry": "明代", "author": "刘琏", "content": "\n晚来风势歇，又见日临曛。远岫留赮彩，疏星耿薄云。波流璧月动，舟过镜天分。何处危楼上，歌声静夜闻。¤\n"}
{"title": "游山偶与客语成句", "industry": "明代", "author": "袁中道", "content": "\n逢山即便游，不必匆忙去。四十余年忙，所忙成何事。\n"}
{"title": "会三教诗", "industry": "南北朝", "author": "萧衍", "content": "\n少时学周孔。弱冠穷六经。孝义连方册。仁恕满丹青。践言贵去伐。为善存好生。中复观道书。有名与无名。妙术镂金版。真言隐上清。密行贵阴德。显证表长龄。晚年开释卷。犹日映众星。苦集始觉知。因果乃方明。示教惟平等。至理归无生。分别根难一。执着性易惊。穷源无二圣。测善非三共同愿望。大椿径亿尺。小草裁云萌。大云降大雨。随分各受荣。心想起异解。报应有殊形。差别岂作意。深浅固物情。\n"}
{"title": "蝶恋花·碧树已调芳草歇", "industry": "现代", "author": "沈祖棻", "content": "\n碧树已调芳草歇。过了清秋，帘幕多风雪。昨夜带罗犹未结，梦醒又是关山别。　　记取团圞天上月。常似连环，莫便翻成玦。绣被馀香终不灭，相思留待归时说。\n"}
{"title": "织图二十四首 其五 二眠", "industry": "宋代", "author": "楼璹", "content": "\n吴蚕一再眠，竹屋下帘幕。拍手弄婴儿，一笑姑不恶。风来麦秀寒，雨过桑沃若。日高蚕未起，谷鸟鸣百箔。\n"}
{"title": "采桑子", "industry": "当代", "author": "陈永正", "content": "\n寒梅早拚瓶中谢，不见春阳。忍占年光。复幕谁闻第一香。开时已误东风计，况乃残妆。独处昏黄。来日何如去日长。\n"}
{"title": "南柯子·不羡人先悟", "industry": "元代", "author": "马钰", "content": "\n不羡人先悟，惟愁我未愚。蓬头垢面嘴卢都。身做行庵，到处得安居。不著人情绊，常教我相除。逍遥自在个尘无。物外山侗，不解会功夫。\n"}
{"title": "呈大帅侍郎阳岩洪先生", "industry": "宋代", "author": "蒲寿宬", "content": "\n猗桐擢新翠，况此当春阳。灵凤何高翔，岂不怀朝光。积阴既去屏，先鸣讵能忘。腐草倏已化，破柱安所藏。声猷动寰海，偃蹇持孤芳。清风肃羽纛，白日成圭璋。久期荐清庙，欲与兴颓网。恩纶甫杂遝，符采相辉煌。元佑心可续，江左脉自长。精神夙聚会，赓歌蔼明良。愿整池上翼，继我文靖梁。\n"}
{"title": "沁园春 其一 偶兴同程村羡门作", "industry": "清代", "author": "王士禛", "content": "\n春去秋来，林无静柯，川无停流。忆卓女垆边，花笼赵瑟，要离冢畔，霜淬吴钩。剑客从游，酒徒托乘，意气居然横九州。谁知道、看主家厮养，骑尉通侯。十年壮志难酬。但眼底、青尊恣拍浮。谓万户千钟，卿其休矣，千峰万壑，吾又焉求。龙性难驯，鸿飞何慕，争席休惊海上鸥。忘机久、任行歌带索，五月披裘。\n"}
{"title": "依韵目和北京孙更俊先生七律三十首 其二十三 八庚", "industry": "当代", "author": "陈振家", "content": "\n枝头宛转叫仓庚，忽动寻春访友情。且趁江山初霁色，来追林壑久荒程。当时嫩笋和鸡煮，才摘新茶入罐烹。同赏杏林娇醉态，再吟短句效嘤鸣。\n"}
{"title": "苏州有作耆英会者感而赋之二首 其一", "industry": "清代", "author": "曹家达", "content": "\n神京北望涕汍澜，金殿凄凉玉辇寒。已是王琨伤老寿，漫寻徐广问悲欢。怆心禾黍频年事，冷眼彭殇一例看。闻道诸君裒雅集，可容长乐叙弁端。\n"}
{"title": "雨中四首", "industry": "宋代", "author": "赵蕃", "content": "\n古屋先知雨，空林易得风。阶除滋绿草，门苍拥丹枫。衣褐从兹迫，稻粱安得丰。病来方止酒，愁绝若为攻。\n"}
{"title": "送范浣浦巡视台湾 其三", "industry": "清代", "author": "孙灏", "content": "\n十一更长按海图，三千路近接明湖。未论丹荔黄柑美，先爱青帘画舫无。凤阙衔恩心北向，兰台惜别客南趋。绣衣旧使声华在，归望仙槎试问涂。\n"}
{"title": "偶兴", "industry": "明代", "author": "金幼孜", "content": "\n疏雨过梧桐，商飙动杨柳。秋意已飒然，残暑讵能久。\n"}
{"title": "閒居遣兴", "industry": "宋代", "author": "申屠月岩", "content": "\n鸥鹭江湖性，清闲胜作官。家贫随分过，母健觉心宽。酒熟旋篘饮，诗成逐板刊。七星在长铗，断不为鱼弹。\n"}
{"title": "法堂", "industry": "明代", "author": "释今■（艹黾）", "content": "\n一法何曾到碧岑，高堂长敞旧名林。庑下尽归龙象位，棒头谁会祖师心。香云隐隐非烟上，幢影垂垂拂石荫。冠冕人天应自昔，丹霞重见柏庭森。\n"}
{"title": "和周吏部海门公韵 其六", "industry": "明代", "author": "邹元标", "content": "\n每临秋水情偏淡，兴揽千山迹不孤。欲赠夫君难寄取，临风倍觉一言无。\n"}
{"title": "感秋诗 其三", "industry": "清代", "author": "杨圻", "content": "\n似闻大隐起江湖，六合烟波失钓徒。天下英雄谁与操，江东人物既生瑜。章邯军马关东久，刘濞金钱百粤枯。近日晋昌车骑众，客来莫是看花无。\n"}
{"title": "人日洪爽寰兄枉草堂并索书传稿", "industry": "明代", "author": "林熙春", "content": "\n荏苒逢人日，斋居集客星。梅红临碧水，鹅白换黄庭。剪綵惭三径，断金守一经。夜来杯酒别，眼自为君青。\n"}
{"title": "七宝岩", "industry": "宋代", "author": "范成大", "content": "\n天如碧玉瓯，下覆白玉盘。晶光眩相射，我独居两间。正视不胜瞬，却立聊少安。但觉风浩浩，骨毛森似寒。神仙杳无处，宁论有尘寰。身轻一槁叶，两腋如飞翰。同行挽我衣，何往何当还。少留作诗去，奇哉此凭阑。\n"}
{"title": "五月十二日与雪湖南山避暑山亭次联句韵二首 其一", "industry": "明代", "author": "谢迁", "content": "\n缃帘高捲北窗凉，茗椀时分石鼎香。水荇受风牵舞藻，路槐穿日间垂杨。清虚未必输三岛，笑饮何妨累十觞。野蔬山殽兼海错，不嫌粗粝待君尝。\n"}
{"title": "登卧龙山写怀二十八韵", "industry": "明代", "author": "刘基", "content": "\n暮春时雨余，原野皆秀色。流云暧芳甸，惠风畅轻翼。公馆倦低垂，崇冈缅登陟。山川纠纷错，疆畎互纡直。凄凉神禹穴，逼昚句践国。玉简惣玄缄，铜牛启雄德。霸气浩江河，王风散荆棘。感今情轸郁，怀古心怆恻。东溟尚波涛，中原未耕织。无能事萧曹，妄意追契稷。蹇产魂屡迁，逶迟足犹侧。良辰复几何，白日忽中昃。周流睨圆方，俯仰观动植。有水必趋东，无星不拱北。宗社固神灵，至尊实恭默。殷土伐鬼方，尚期三年克。苗顽负险阻，终竟膺窜殛。天戈向无前，况乃诛鬼蜮。窃闻海滨民，决眦疾狂慝。荷殳思一奋，所惧官未识。朝廷鉴往辙，中自诛贪愎。主将敦书诗，志士愿尽力。诸公总英俊，矫矫百夫特。愚生谅疏拙，千虑冀一得。农人奉壶浆，迟尔殄蟊贼。采薇戒怀归，伐檀惭素食。白云在青天，可望不可即。浩歌《梁甫吟》，忧来凭胸臆。\n"}
{"title": "题扬州史左丞扇", "industry": "元代", "author": "张昱", "content": "\n后土祠前路，金鞍忆旧游。春风双燕子，浑似在扬州。\n"}
{"title": "次韵王寺簿所和昌甫句 其一", "industry": "宋代", "author": "韩淲", "content": "\n常恨春浓不赋诗，诗成却怪得春迟。春风漫蹑登山屐，兴入青春若素期。\n"}
{"title": "赠新河", "industry": "近代", "author": "寇梦碧", "content": "\n骚魂还汝千年上，艳种愁苗若个知。我愿迟生五十载，花前联璧唱春词。\n"}
{"title": "洞山十咏 其一 松龙", "industry": "元代", "author": "岑安卿", "content": "\n轮囷屈拿势，偃蹇蟠伏影。山神惧飞腾，絷缚藉藤绠。斤斧不敢施，蛰卧恐其醒。鳞甲生阴风，飒我毛骨冷。\n"}
{"title": "勉门人胡廷兰", "industry": "明代", "author": "王希文", "content": "\n无情岁月隙驹过，白发频催奈尔何。跃冶黄金须百炼，倚天长剑用霜磨。万顷渊源休蠡测，千条岐路丧羊多。天孙下手斯成锦，莫断机头懒掷梭。\n"}
{"title": "谕乌", "industry": "宋代", "author": "梅尧臣", "content": "\n百鸟共戴凤，惟欲凤德昌。愿凤得其辅，咨尔孰可当。百鸟告尔间，惟乌最灵长。乃呼鸟与鹊，将政庶鸟康。乌时来佐凤，署置且非良。咸用所附己，欲同助翱翔。以燕代鸿雁，传书识暄凉。鸲鸽代鹦鹉，剥舌说语详。秃鸧代老鹤，乘轩事昂藏。野鹑代雄鸡，爪觜称擅场。雀豹代雕鹗，搏击肃秋霜。蝙蝠尝入幕，捕蚊夜何忙。老鸱啄臭腐，盘飞使游扬。鸺鹠与枭鵩，待以为非常。一朝百鸟厌，谗乌出远方。乌伎亦止此，不敢恋凤傍。养子颇似父，又贪噪豺狼。为鸟鸟不伏，兽肯为尔戕。莫如且敛翮，休用苦不量。吉凶岂自了，人事亦交相。\n"}
{"title": "正月五日以送伴借官侍宴集英殿十口号", "industry": "宋代", "author": "杨万里", "content": "\n千官拜舞仰虚皇，奉上瑶池万寿觞。殿上双傅送御酒，槛前一曲绕虹梁。\n"}
{"title": "崇德楼怀古八首为彭城马子津赋 其四", "industry": "明代", "author": "黄佐", "content": "\n宝瓶出楼阴，亭亭干斗杓。璿衡齐七政，璀灿明九霄。轸我匡时心，谁令元气调。酒浆不可挹，大东有遗谣。\n"}
{"title": "愔仲馆丈寄示壬申除夕同复志作次韵以正", "industry": "清代", "author": "陈宝琛", "content": "\n本意冲天待一飞，轻身如入白登围。直成大错谁实铸，未远迷途应觉非。荒漠尽烦蓝缕启，旧都犹盼翠华归。同舟风急需心胆，不信阳春和者稀。\n"}
{"title": "早上过溪报谒林子长承约客回途作", "industry": "宋代", "author": "虞俦", "content": "\n画诺何如瑨，歌呼敢效曹。一饥才免死，千虑亦忘劳。酒里愁先醉，吟边句未豪。北窗陶靖节，千载只渠高。\n"}
{"title": "探春慢", "industry": "清代", "author": "殷秉玑", "content": "\n水拂风裙，路攀虹带，逆著崖流堪上。高欲拿云，危如驱石，劈破丹扉分两。满壑青如滴，衬天外、烟波摇荡。照来镜样湖光，凝眸真觉清旷。称我登临幽赏。共俊侣清游，俯仰何妨。刻翠题诗，选红酹酒，山也笑容相望。可惜寻春晚，只剩得、紫苔花放。谁送樵归，夕阳斜阁青嶂。\n"}
{"title": "六叔父生朝三首 其二", "industry": "宋代", "author": "项安世", "content": "\n夷惠之间得趣多，天教弥月占清和。门当午市心如水，发插秋霜脸自酡。雨洗竹香侵瑞鸭，风翻荷润入杯螺。欲知寿算长多少，楼外西江万里波。\n"}
{"title": "僧半筠", "industry": "明代", "author": "朱朴", "content": "\n山僧寂寞老无伴，把玩脩竹情何长。夜深禅定万籁息，僧邪竹邪俱两忘。\n"}
{"title": "溪馆夜坐 其四", "industry": "明代", "author": "李之世", "content": "\n人语稍停喧，夜作犹未歇。隔浦悬疏灯，斜照疏林月。清溪漫以涨，衣荇近可掇。凌波望若空，孤光去复没。\n"}
{"title": "山花子", "industry": "清代", "author": "陈匪石", "content": "\n万紫千红换绿阴。无人庭院展蕉心。三五呢喃新乳燕，画堂深。细草池边迷梦迹，流泉门外度微音。茶歇香消残酒醒，昼愔愔。\n"}
{"title": "咏藤诗", "industry": "南北朝", "author": "萧纲", "content": "\n纤条寄乔木，弱影掣风斜。标春抽晓翠，出雾挂悬花。\n"}
{"title": "为邦", "industry": "宋代", "author": "晁公溯", "content": "\n壤画东西剑，川分上下江。论才难塞职，逐食强为邦。晓起雨南亩，晚来风北窗。幽怀得陶写，赖有酒盈缸。\n"}
{"title": "端居二首", "industry": "宋代", "author": "张耒", "content": "\n舍东日初上，堂南雪已消。乌声弄新霁，春风动柳条。学道心未降，端居生寂寥。佳人不可挹，芳物为无聊。夕扉还自掩，弯弓已翘翘。黯黯长安夜，愁思怅迢迢。\n"}
{"title": "李致远母夫人挽诗二首", "industry": "宋代", "author": "洪咨夔", "content": "\n有子何蕃似，悬知母训贤。市赊留客酒，邻贷买书钱。苦过莲心后，甜回蔗境边。一朝风木憾，谁与问苍天。\n"}
{"title": "和萧克有主簿沅州竹枝歌四首 其一", "industry": "元代", "author": "刘诜", "content": "\n人生结交莫如月，人生行路莫嫌热。热当三伏易变秋，月能万里长随客。\n"}
{"title": "忍草庵访杨筼谷及侄颖伯", "industry": "清代", "author": "顾斗光", "content": "\n突兀千崖上，欹斜一径寒。水声喧脚底，山色涌眉端。此地不来久，故人相见欢。探幽还未遍，那得坐盘桓。\n"}
{"title": "巫山高", "industry": "明代", "author": "张宁", "content": "\n巫山高，高不极。瞿塘险，深莫测。欲济无梁，奋飞无翼。南人思南北思北，心怀中土何由适。徘徊日暮云，怅望阳台侧。远道未能归，何因念朝夕。\n"}
{"title": "初冬即事", "industry": "宋代", "author": "白玉蟾", "content": "\n搘颐默默靠柴扉，顿放诗题塞翠微。三径寒松含宿雨，一川衰草卧斜晖。孤烟白处丫峰露，乱叶红边个鸟归。触目园林已如洗，菊花犹著郁金衣。\n"}
{"title": "朝鲜途中杂咏 其一", "industry": "明代", "author": "祁顺", "content": "\n亭亭扶桑树，蟠结沧海东。两干连根株，散作金碧丛。羲和蕴灵巧，分得造化功。寻常出异茧，状与瓮盎同。弥罗暨灵池，一见皆下风。谁能拔其尤，置向文房中。制成五色锦，上献蓬莱宫。\n"}
{"title": "摊破诉衷情（和）", "industry": "宋代", "author": "蔡楠", "content": "\n栏干十二绕层楼。珠帘卷素秋。当年尊酒屡迟留。识公惟白鸥。\n\n才得趣，又成愁。情钟我辈流。买山同隐肯来不。遥怜笑点头。\n\n\n"}
{"title": "舟中", "industry": "明代", "author": "胡奎", "content": "\n月白天宇高，仰见明星烂。坐久不闻钟，舟人夜中饭。\n"}
{"title": "李太傅挽词三首 其一", "industry": "宋代", "author": "刘敞", "content": "\n数闻伏阁议，屡上荐贤书。任重道空远，名荣身反疏。异乡悲鵩鸟，清诏隔公车。招隐真虚语，江湖万里馀。\n"}
{"title": "宿白云倚山楼", "industry": "清代", "author": "陈良玉", "content": "\n露下森然万木稠，掩关人静意幽幽。泉将鸟梦分中夜，风约松涛共一楼。暗壑有光看误月，空山无寐坐惊秋。村鸡未唱晨钟动，十五年前忆旧游。\n"}
{"title": "九日题蔡国公主楼", "industry": "唐代", "author": "刘长卿", "content": "\n主第人何在，重阳客暂寻。水馀龙镜色，云罢凤箫音。\n\n暗牖藏昏晓，苍苔换古今。晴山卷幔出，秋草闭门深。\n\n篱菊仍新吐，庭槐尚旧阴。年年画梁燕，来去岂无心。\n"}
{"title": "题赵昌父山居八咏 其七 霞牖", "industry": "宋代", "author": "杨万里", "content": "\n夕借月为烛，晨将霞作帘。犹言贫到骨，不悟取伤廉。\n"}
{"title": "予庄诗四首 其三", "industry": "明代", "author": "石宝", "content": "\n山中风日自升平，旧业新田喜渐成。看过花枝还结子，见驯麋鹿解呼名。一年官课刚输纳，尽日柴门少送迎。我亦最谙农圃味，城南十亩忆归耕。\n"}
{"title": "董其昌江山秋霁卷 其一", "industry": "清代", "author": "弘历", "content": "\n惨淡秋光濯眼新，大痴昨夜入精神。思翁亦岂自誉辈，叫绝奚妨忆古人。\n"}
{"title": "自儆", "industry": "宋代", "author": "陆游", "content": "\n世事如云日日新，瓦盆黍酒却关身。细思只有穷居好，寄语玄翁莫逐贫。\n"}
{"title": "摸鱼儿", "industry": "宋代", "author": "何梦桂", "content": "\n记年时、人人何处，长亭曾共尊酒。酒兰归去行人远，折不尽长亭柳。渐白首。待把酒送君，恰又清明后。青条似旧。问江北江南，离愁如我，还更有人否。\n\n留不住，强把蔬盘氵龠韭。行舟又报潮候。风急岸花飞尽也，一曲啼红满袖。春波皱。青草外，人间此恨年年有。留连握手。叹人世相逢，百年欢笑，能得几回又。\n"}
{"title": "偈颂一百四十一首", "industry": "宋代", "author": "释师范", "content": "\n阳春曲，无弦琴。声偃六律，韵排五音。月冷兮风清，山高兮水深，举世有谁知此心。\n"}
{"title": "次韵李似表县丞出示游西湖古风二首 其一", "industry": "宋代", "author": "李纲", "content": "\n迂愚与世违，深渺方自屏。萧然岩壑心，不与馀事并。澄湖武林西，风物非尘境。愿为境中人，此志久已定。卜居梁溪滨，日汲陆子井。幽梦绕湖山，妙趣神先领。浮家苕霅间，初不费驰骋。招携得佳友，高咏笑匡鼎。富贵如浮云，功名真画饼。且尽季鹰杯，更饱卢仝茗。李侯东南来，胸次涵万顷。作诗纪幽寻，句法言可永。念子到山中，天地正悽冷。青鞋踏冰霜，共赏谁复肯。胜游子先之，吾亦行买艇。\n"}
{"title": "杂咏一百首·郑司农", "industry": "宋代", "author": "刘克庄", "content": "\n新笺传后学，古训发先儒。不拟狂年少，灯前骂老奴。\n"}
{"title": "寄蒋南陔先生", "industry": "明代", "author": "陈子升", "content": "\n南海神明宰，归吴赋五噫。内廷虽一召，末路叹多歧。小子亦鸿渐，终焉同凤衰。因声寄丹穴，雏羽日威仪。\n"}
{"title": "和苏适春雪八首", "industry": "宋代", "author": "张耒", "content": "\n偏憎游骑香蹄污，最称佳人素手团。方丈老翁容膝外，出门四顾尽漫漫。\n"}
{"title": "后洞雪压竹枝横道", "industry": "宋代", "author": "朱熹", "content": "\n石滩联骑雪垂垂，已把南山入小诗。后洞今朝逢折竹，却思联骑石滩时。\n"}
{"title": "方稚川恕斋五绝 其一", "industry": "宋代", "author": "曾丰", "content": "\n求仁亦多途，取近惟一路。内恕以及人，知君用心处。\n"}
{"title": "欹器图", "industry": "明代", "author": "王弘诲", "content": "\n我闻鲁人庙，爰有欹器存。虚侧满乃覆，中正斯不偏。古来圣人善观物，制器尚象岂无因。迩来丹青者谁子，高堂写入缃缣里。笔端疑夺炉冶工，挥毫若试浻潦水。体立用无常，虚中应随外。良工心独苦，妙道谅斯在。始疑宾筵歌祈爵，玉醴当年谢酬酌。忽似南国咏锜釜，蘋藻而今曾未睹。细观乃辨为欹器，圆象天兮方象地。至人戒满固如此，千载精蕴犹卓尔。龙头豕腹何足云，徒劳骚客联夜语。因思持满固有道，沧海善下归万涝。由来造物每忌盈，日中月昃犹难保。君不见孔氏何有颜若无，德跻贤圣常冲虚。又不见成汤铭盘武箴几，触目警心皆至理。君从何处得此图，令我熟视倍踌蹰。披图夙夜尚慎旃，无令丹青堂上空留题。\n"}
{"title": "挽林淑媪次林启抡韵 其三", "industry": "明代", "author": "陈是集", "content": "\n屹然华表拥神姑，汉有髯公晋有壶。红粉一身勤死事，玉容万古哭长途。魂倘化蝶终难尽，怒捲新涛应可孚。祇为贞心遥致拜，偷生海上笑非夫。\n"}
{"title": "句 其一", "industry": "宋代", "author": "释警玄", "content": "\n赢鹤老猿啼谷韵，瘦松寒竹锁青烟。\n"}
{"title": "昌龄和诗以不得志于贤关有欲退隐之语复用前韵勉其涵养俟时未可真作休休计也", "industry": "宋代", "author": "王十朋", "content": "\n出门休叹知己稀，开卷揽取前人奇。西园松菊聊笑傲，未可遽赋休休诗。涵养胸襟容万斛，仰视青天纸盈幅。行看富贵来逼人，江左家声子当续。\n"}
{"title": "晨起", "industry": "宋代", "author": "陆游", "content": "\n清晨推枕起，盥面吾事足；岂无扫洒役，出市待归仆。小餮亦已省，尚进药盈掬整衣登北堂，危坐巾一幅。徐行梧楸阴，爱此雨余绿。幽鸟东山来，锵鸣若琴筑。静听兴未阑，稚子报饭熟。欣然往从之，宁计食不肉。\n"}
{"title": "送罗大参之任山西 其一", "industry": "明代", "author": "李攀龙", "content": "\n雁门句注九关通，地接燕山帝业雄。使者汎舟从绛水，将军转饷入云中。分藩忽壮朝廷色，开府深悬保障功。晋国莫强兵马地，股肱何但数河东。\n"}
{"title": "奉圣念老得法于大通禅师游行十年归以其法接引晋人北湖见而喜之赠一绝句", "industry": "宋代", "author": "吴则礼", "content": "\n从教白浪长浮天，脚跟饱踏吴江船。晋人初不知祖令，拍手施与龙山禅。\n"}
{"title": "度闽关二首 其一", "industry": "元代", "author": "萨都剌", "content": "\n晓度分水岭，身在云雾中。手扣天上关，声落山下风。雷霆走涧壑，神人过虚空。既讶奔丰隆，亦可招祝融。顷刻开万象，赤乌飞岭东。\n"}
{"title": "寄越能仁用章俊禅师", "industry": "元代", "author": "张翥", "content": "\n晚节丛林道欲孤，喜公赤子服于菟。千岩万壑平安否，淡饭长斋饱得无。坐观山童窥止水，讲经龙女献明珠。沃洲胜会还堪继，岂独东林有社图。\n"}
{"title": "金缕曲 题庚寅词集图", "industry": "近代", "author": "许宝蘅", "content": "\n走马章台路。记曾经酬风唱月，命俦啸侣。兵后衣冠非故物，零落词场尊俎。道此事、遂成终古。凭记扬花追俊赏，朔风犹是当年绪。行乐耳，莫轻误。画图他日传何许。应省识，西园群屐，东华尘土。多少新声暄里，赢得鸡鸣风雨。更枨触少时情趣。绰雪堂前初问字，送年华甲子从头数。温旧梦，翻新谱。\n"}
{"title": "送张宪史之江西", "industry": "明代", "author": "张羽", "content": "\n燕子归时却离家，洪州迢递隔天涯。风帆落浦朝投驿，江火明堤夜探沙。客里寄书逢驿使，幕中提笔待霜衙。来春我亦寻归棹，约尔南湖看杏花。\n"}
{"title": "门有车马客行", "industry": "近代", "author": "黄锡朋", "content": "\n门有车马客，鞍辔纷斑斓。问君何乡来，言是从燕山。揽袂对我泣，盈盈巾痕斑。开尊泛绿蚁，强饮无欢颜。嗟我落泥涂，著书键柴关。觚棱耀金爵，霄汉远莫攀。鲲鹏郁高志，鹓鸾梦仙班。慷慨意不遂，浮沉天地间。借问青云士，故交多险艰。城阙既已荒，沙场谁复还。天心有锄刈，艾兰杂榛菅。沉忧迫中肠，繁愁奚可删。\n"}
{"title": "游宜兴海会寺作", "industry": "明代", "author": "唐顺之", "content": "\n径路缘溪不知远，忽然身已入峰腰。深山怪石如怀宝，暗谷悬泉讶听潮。僧比封君千顷竹，人稀农亩万家樵。远公不厌疏狂客，试结茅庐共寂寥。\n"}
{"title": "临江仙·深秋寒夜银河静", "industry": "唐代", "author": "尹鹗", "content": "\n深秋寒夜银河静，月明深院中庭。西窗幽梦等闲成。逡巡觉后，特地恨难平。红烛半条残焰短，依稀暗背锦屏。枕前何事最伤情？梧桐叶上，点点露珠零。\n"}
{"title": "题青山白云图", "industry": "元代", "author": "蓝仁", "content": "\n茆屋何人共住，石林似我曾游。白云只在半岭，青山谁到上头。\n"}
{"title": "寄张茂兰", "industry": "明代", "author": "张弼", "content": "\n别离无远近，不见只生愁。安得青云路，常时并辔游。\n"}
{"title": "殿前龙潭", "industry": "清代", "author": "王德纯", "content": "\n一泓飞泻似银河，分作僧家趣转多。香泛雨花盈石沼，声随钟磬出烟萝。常因手掬轻摇月，纵使风声不起波。临此既能明本性，乘芦度海竟如何。\n"}
{"title": "赠举书记归云丘", "industry": "宋代", "author": "范成大", "content": "\n青山面目想依依，水石风林入梦思。白发苍颜心故在，只如当日看山时。\n"}
{"title": "赠宋省元巍荐经义", "industry": "宋代", "author": "李昴英", "content": "\n义和传来见一班，少年笔力老孱颜。根源有学皆堪味，首尾无瑕孰敢删。工要前篇人易取，说须两段意相关。森森天骨晶光缥，去必轩腾十二闲。\n"}
{"title": "夏园晚坐", "industry": "清代", "author": "商廷焕", "content": "\n元蝉噪夕阳，绿重柳成行。有客当风坐，空庭过雨凉。日长青史伴，人静白莲香。微露新眉月，林间澹澹光。\n"}
{"title": "辽海舟中 其三", "industry": "明代", "author": "释今无", "content": "\n不可有所欲，有欲累不浅。君犹未深信，吴王与勾践。\n"}
{"title": "夏日观农", "industry": "宋代", "author": "尤槩", "content": "\n行行旷野间，田家功正甫。老农谓予言，此中情难数。焦枯虑连旱，阴损虑积雨。插莳复耕耘，酷日无从拒。岂不爱四肢，望岁忘其苦。但愿庆丰年，得给人三釜。\n"}
{"title": "杂曲歌辞。入破第一", "industry": "唐代", "author": "佚名", "content": "\n细草河边一雁飞，黄龙关里挂戎衣。\n\n为受明王恩宠甚，从事经年不复归。\n"}
{"title": "藻侄比课五言诗，已有意趣，老怀甚喜，因吟", "industry": "宋代", "author": "范成大", "content": "\n贵仕龟钻笑，闲居马脱鞿。冠尘昏旧制，带眼剩新围。堆案书邮少，登门刺字稀。掩关灰木坐，休示季咸机。\n"}
{"title": "闻同寅李仁仲少参往南安至赣不得一叙口占留别兼东陈宗之大参时宗之有庆贺之行", "industry": "明代", "author": "林廷选", "content": "\n分司君复到梅关，我昨岭南归路漫。六十重临江浙去，一杯难尽渭城欢。闾阎土俗须明告，屏翰勋劳愧素餐。缅想矩庵天上至，比邻风月赏春盘。\n"}
{"title": "僧舍对雨柬牧仲", "industry": "清代", "author": "刘榛", "content": "\n何物增愁绪，孤城受雨痕。草分千嶂湿，风锁一江昏。乞米劳僧饭，赊鱼佐客尊。应知乘兴棹，已到戴逵门。\n"}
{"title": "赠海城王令公五首 其二", "industry": "明代", "author": "释函可", "content": "\n衙斋如水小窗虚，一局残棋一卷书。未见便知非俗吏，祇疑丁令旧仙居。\n"}
{"title": "舟中望禹祠兰亭诸山", "industry": "宋代", "author": "陆游", "content": "\n橹枝讴轧出烟津，醉倚船篷岸幅巾。禹穴探书惭旧学，涂山执玉记前身。云低野泽号新雁，露湿芳洲老白苹。逸少亡来欲千载，眼中髣佛见清真。\n"}
{"title": "一九六六年九月廿二日红卫兵勒令归乡内子淡俜结装相随旋又奉令返回原职计居乡一百天 其四", "industry": "近代", "author": "张采庵", "content": "\n排愁无计遣心兵，十里林塘九月晴。故作春容霜叶色，饱含秋意晚蝉声。江乡阅世多因革，野渡于人但送迎。吹得西风狂似虎，挺胸消受水云清。\n"}
{"title": "自子陵市寻路入游上泉三首 其二", "industry": "宋代", "author": "项安世", "content": "\n千年玉水閟深林，十里重冈隔世尘。犹恨子陵饶舌在，却当户口告行人。\n"}
{"title": "和李侍御行边二首 其二", "industry": "明代", "author": "沈鍊", "content": "\n匡扶意与东溟润，忠义齐名北斗高。华岳千寻方设垒，黄河万里是临壕。尽闻沙草飞戈戟，幸喜山花映节旄。明府若麾三尺剑，野人当效六珠韬。\n"}
{"title": "莪默绝句集译笺甲集 其二十三", "industry": "当代", "author": "伯昏子", "content": "\n椒房金屋乐无垠，夏日秾芳衣著新。终托吾身泉下土，吾身上又托何人。\n"}
{"title": "秋怀三首 其二", "industry": "明代", "author": "张煌言", "content": "\n屈指金行半，流光不我予！鲈腮味信美，雁足耗全疏。客散黄金尽，兵饥白粲虚。只愁绵力弱，何以慰皇舆！\n"}
{"title": "秋夜冥客歌", "industry": "宋代", "author": "董嗣杲", "content": "\n宾从齐声歌提壶，有酒在樽殽在厨。秋高广寒桂子落，时零金粟成泥涂。秋空月露炯冰玉，情深莫出南山屋。自驻南山持酒户，愁人惊糁陶家菊。花枝易空人易老，人生安得无丑好。只须傲兀醉乾坤，人老花空如电扫。\n"}
{"title": "此君室", "industry": "宋代", "author": "方岳", "content": "\n匪书谁与稽，匪行谁与居。以书造竹所，俯仰千载余。\n"}
{"title": "白石草堂奉次涯翁先生（二首）", "industry": "明代", "author": "邵宝", "content": "\n北望长安近日边，春风函丈忆当年。新题岁月经纶外，晚节乾坤杖几前。诗卷有情多汲引，门墙何日更延缘。朝来忽对林京口，却道西堂别是天。¤\n"}
{"title": "九日陪郭使君梅别驾饮少峰池亭使君有诗四首因用其韵各得一字和之 其四", "industry": "明代", "author": "林大春", "content": "\n主人常爱客，座上满鸿儒。架捲三坟轴，堂开五岳图。风流何水部，经术董江都。授简俱能赋，无惭为大夫。\n"}
{"title": "金缕曲", "industry": "近代", "author": "吕小薇", "content": "\n昨夜山灵语。道姑苏、天平幽胜，待小薇去。晓起驰轮三百里，惊破空山烟雾。便谢却、人间尘土。怪石嶒崚森万戟，甚朝天玉版奴媚主。看列阵，刑天舞。吴宫废址今何许。上荒台、渺然四顾，凉生袂举。目极沧浪悬一棹，记取盟心尔汝。肯闲誓、明朝牛女。夭矫龙蛇影外路，共斯人忧乐迈千古。同下拜，松间墓。\n"}
{"title": "送牟尧文", "industry": "宋代", "author": "李石", "content": "\n别久无辞道路难，沿海裘依旧据征鞍。五湖我已遭风逆，三迳君能犯雪寒。下榻莫嫌烹瓠叶，倚门正及颂椒盘。一杯少味仍相送，折得梅花带笑看。\n"}
{"title": "好女儿 其三 从隅师偶游", "industry": "清代", "author": "袁克文", "content": "\n约到黄昏，打叠温存。便相从、缓步秋风里。试循行曲道，暗寻深巷，轻叩閒门。此地帘重窗锁，正依约、隔灯痕。算当时、亦有人如玉，且分金索笑，解衣催梦，灭烛销魂。\n"}
{"title": "逸楼落成二首 其二", "industry": "近代", "author": "黄松鹤", "content": "\n人境居然有洞天，不辞多费买山钱。临池叠石罗胸次，望树留云在鬓边。已过半生方学易，真无一事可参禅。堂成傥得如心愿，假我文章二十年。\n"}
{"title": "句 其三", "industry": "宋代", "author": "范百禄", "content": "\n山环襟带连秦岭，地控烟喉限蜀城。\n"}
{"title": "和程阁学送小春茶韵四首 其一", "industry": "宋代", "author": "袁说友", "content": "\n眼看节物去重来，又见寒梢数点梅。草木已随新岁好，冬芽豫占一年魁。\n"}
{"title": "满庭芳", "industry": "宋代", "author": "仲殊", "content": "\n三月迟迟，牡丹时节，算来淑景方融。板舆闲暇，香雾锁花宫。曾侍瑶池宴席，三千女，深浅匀红。轻含笑，尊前认得，阿母旧慈容。\n\n倾心。齐献寿，一时倾倒，春在杯中。戏彩衣间作，喜气重重。更有天仙寄语，教皓鹤、双舞云空。人长命，花枝长在，岁又东风。\n"}
{"title": "东湖春意图为樵门李姚生题", "industry": "明代", "author": "王称", "content": "\n鸳鸯湖上春风软，柳丝无力桃痕浅。暖烟笼碧水如云，纤纤细草苔香满。满楼罨画大堤傍，罗绮晴娇绿水乡。冰弦玉柱新调吕，半蹙双蛾倚淡妆。鸂鶒双双点晴雾，百劳东飞燕西去。紫泥谁染天上春，云缄留得相思句。日暮相思枉断肠，绿波千里共悠扬。龟甲屏风花梦晓，一抹修蛾镜中小。\n"}
{"title": "寿表兄王一如明经七十 其二", "industry": "清代", "author": "任敦爱", "content": "\n大挠纪日文徵亥，古锦囊诗岁在辰。较艺曾遭青眼夺，论交弥觉白头新。多君席帽追词客，笑我芒鞋作野人。击壤歌谣真率意，愿随飞舄步芳尘。\n"}
{"title": "早行", "industry": "唐代", "author": "杨炯", "content": "\n敞朗东方彻，阑干北斗斜。地气俄成雾，天云渐作霞。\n\n河流才辨马，岩路不容车。阡陌经三岁，闾阎对五家。\n\n露文沾细草，风影转高花。日月从来惜，关山犹自赊。\n"}
{"title": "东关二绝 其二", "industry": "宋代", "author": "张侃", "content": "\n瓦屋三间水半篙，鸡豚村社寄吾豪。早知城市同耕凿，悔不从渠泛小舠。\n"}
{"title": "惠上人房宴别", "industry": "唐代", "author": "权德舆", "content": "\n方袍相引到龙华，支策开襟路不赊。法味已同香积会，\n\n礼容疑在少施家。逸民羽客期皆至，疏竹青苔景半斜。\n\n究竟相依何处好，匡山古社足烟霞。\n"}
{"title": "演化琴德素高昔尝供奉先帝闻予所藏宝琴而挥弄不忍去因为作歌以写其意云", "industry": "宋代", "author": "苏舜钦", "content": "\n双塔老师古突兀，索我瑶琴一挥拂。风吹仙籁下虚空，满坐沈沈竦毛骨。按抑不知声在指，指自不知心所起。节奏可尽韵可收，时于疏澹之中寄深意。意深味薄我独知，陶然直到羲皇世。曲终瞑目师不言，忽言昔常奉至尊。祥符天子政多暇，诏求绝艺传中阍。紫宸仗退霜日红，随鞭入对蓬莱宫。平戎一弄沃舜聪，貂珰壁立亦动容。紫兰之袍出禁府，声华一日千门通。今来老病卧泽国，赏音不遇前事空。一双玉鹤天上飞，人间但见枯死桐。幸逢宝器惬心手，因声感旧涕洒胸。顾我踟蹰不忍去，将行更欲留悲风。\n"}
{"title": "岁除杂感十首 其六", "industry": "明代", "author": "陈恭尹", "content": "\n未归仍是寄，丧我孰为吾。避世无金马，潜身鲜玉壶。灯犹寒夜剔，心为昔人枯。敢望鸱夷子，功成尚五湖。\n"}
{"title": "李骠骑置酒长干招同陈氏兄弟送予与杜子游太华即事赋 其二", "industry": "明代", "author": "屈大均", "content": "\n紫髯何飒爽，词客杜陵来。四座风流映，三峰气象开。将予寻白帝，别尔上云台。江左飞龙地，明秋鼓棹回。\n"}
{"title": "题吴鸿业百蝶图", "industry": "清代", "author": "吴甫三", "content": "\n百花香里认前身，浅绛深青最可人。寄语元婴休独擅，吾家道子惯传神。\n"}
{"title": "城隍庙赛雨二首 其二", "industry": "唐代", "author": "羊士谔", "content": "\n积润通千里，推诚奠一卮。回飙经画壁，忽似偃云旗。\n"}
{"title": "岭南春词 其三", "industry": "清代", "author": "丘逢甲", "content": "\n瑶姬游戏爱春华，炼海成香转帝车。天上玉龙三百万，一时齐化岭南花。\n"}
{"title": "从军行", "industry": "明代", "author": "徐祯卿", "content": "\n远逐胡兵浃夜行，平明深雪陷龙城。重围三日无炊黍，犹突龙骓溃虏营。\n"}
{"title": "和薛伯通韵四绝 其四", "industry": "元代", "author": "耶律楚材", "content": "\n虚名羁我未能归，羞见冥冥一雁飞。拜扫松楸定何日，不堪双泪对君挥。\n"}
{"title": "秋日同京山郝秀才饮唐子承西园", "industry": "明代", "author": "宋登春", "content": "\n茅屋松间好，柴门花下开。芙蓉临水槛，黄菊照尊罍。看剑招燕客，论文识楚材。溪边双白鸟，相对不相猜。\n"}
{"title": "春兴（四首）", "industry": "明代", "author": "刘基", "content": "\n忆昔江南未起兵，吴山越水共知名。瑽萍日暖游鱼出，桃李风和乳燕鸣。紫陌尘埃嘶步景，画船歌管列倾城。于今征戍诛求尽，翻对莺花百感生。\n"}
{"title": "古风 其三十一", "industry": "唐代", "author": "李白", "content": "\n郑客西入关，行行未能已。白马华山君，相逢平原里。璧遗镐池君，明年祖龙死。秦人相谓曰，吾属可去矣。一往桃花源，千春隔流水。\n"}
{"title": "桃源行", "industry": "宋代", "author": "释居简", "content": "\n种桃种得春一原，逃死逃得秦外天。杀鸡为黍替草具，不识晋语犹秦言。昨日相逢今日别，流水落花行路绝。鸡黍更从仙隐设，疑是齐东野人说。典午乱多仍治少，此事明明不分晓。一秦才灭一秦生，避世避人还避秦。忆昔怒驱丞相去，犹思上蔡东门兔。纵有封君禄万钟，争如食邑桃千树。空山惜日见日长，秦民怨日偕日亡。恨身不为治时草，不恨祖龙长不老。\n"}
{"title": "了娘囝", "industry": "元代", "author": "何中", "content": "\n了娘囝，西禅寺里粥鼓鸣。殿前殿后荔支密，叶落当扫草久生。衣裙洁峭苕锄轻，戏将苔石閒敲铿。廊阴同伴笑相谑，话字难通知有情。绀园花香日易晚，行童迟打昏钟声。\n"}
{"title": "两头纤纤 其四", "industry": "宋代", "author": "孔平仲", "content": "\n两头纤纤柳叶书，半白半黑鹭间乌。腷腷膊膊失水鱼，磊磊落落大丈夫。\n"}
{"title": "下菰城", "industry": "明代", "author": "张羽", "content": "\n迢迢下菰城，乃在衡山址。卜筑自何人，云是楚公子。连峰负崇墉，重皞抱溪水。得非蒸土成，讵乃久不圯。衢路化为田，睥睨犹可指。牛羊恣来牧，狐兔穴不起。想当豪贵时，宾客盛莫比。高门游侠窟，诸侯交贽礼。剑佩纷相摩，杂沓曳珠履。荣华不可常，零落今如此。岂徒雍门琴，独下田文泪。\n"}
{"title": "送人入京 其一", "industry": "明代", "author": "屈大均", "content": "\n桑乾亦是小黄河，桥向芦沟踏雪过。马上锦裘青海客，呜呜吹叶和悲歌。\n"}
{"title": "晚憩普济寺趋郾城", "industry": "明代", "author": "欧大任", "content": "\n挥鞭穷落日，上蔡更西平。客问棠溪渡，僧还郾子城。泉寒惟马饮，村暝少人行。期向溵亭醉，长途莫计程。\n"}
{"title": "禅人并化主写真求赞", "industry": "宋代", "author": "释正觉", "content": "\n秋山癯而清，秋水瘦而净。万法自齐观，一音还普应。方圆之器著虚空，随来随与无余剩。\n"}
{"title": "过三衢，徐载叔采菊载酒，夜酌走笔二首", "industry": "宋代", "author": "杨万里", "content": "\n疾风动地雨倾荷，一事商量君信麽。试问糟床与檐溜，雨声何似酒声多。\n"}
{"title": "击梧桐·香靥深深", "industry": "宋代", "author": "柳永", "content": "\n香靥深深，姿姿媚媚，雅格奇容天与。自识伊来，便好看承，会得妖娆心素。临歧再约同欢，定是都把、平生相许。又恐恩情，易破难成，未免千般思虑。近日书来，寒暄而已，苦没忉忉言语。便认得、听人教当，拟把前言轻负。见说兰台宋玉，多才多艺善词赋。试与问、朝朝暮暮。行云何处去。\n"}
{"title": "效唐人赠边将", "industry": "明代", "author": "高启", "content": "\n翩翩越骑将，负勇出山西。射虏夸猿臂，封侯赌马蹄。候烽河外暗，伏帜草中低。欲雪凭陵耻，须禽左谷蠡。\n"}
{"title": "题庄思缄濠梁观鱼图", "industry": "清代", "author": "严复", "content": "\n鲲身千里横北极，图南更展垂天翼。涂间车辙困波臣，过河忽作枯鱼泣。由来物类有穷通，安排不必由天公。达人会心不在远，游目喜见鯈从容。庄周本非鯈，惠施亦非周，当其问答相尔汝，各以形隔交推求。施既知周为非鱼，周自知鱼乐有馀。正似梦时化蝴蝶，聊以寐觉分成蘧。岂待中流作圉圉，始被大夫称得所。必从异者而观之，肝胆何曾作越楚。应悟万缘同一机，所性虽异非乖违。举世皇皇各有竞，鱼自深潜鸟自飞。\n"}
{"title": "送孙古喤归里", "industry": "清代", "author": "马三奇", "content": "\n折柳韩江曲，悠然望去航。山川归宦橐，风雨入诗囊。尚有梅花约，宁忘荔子香。鸳湖归卧后，书札幸相将。\n"}
{"title": "上南都权府提刑孙大监二首 其一", "industry": "宋代", "author": "华镇", "content": "\n声华籍籍冠诸公，三十年前浙水东。造次谈经皆振玉，从容遇事尽成风。心游迥出青尘外，名品横飞碧落中。留钥宪台虽重寄，方看平步入鹓鸿。\n"}
{"title": "送李昭叙移黎阳都监归洛省亲", "industry": "宋代", "author": "苏辙", "content": "\n与君非旧识，倾盖便相亲。共事林泉郡，忘归南北人。煮茶流水曲，载酒后湖漘。未觉游従厌，空惊别恨新。濒河今重地，知己旧元臣。洛下闻鸡犬，家书不浃旬。西还倚门罢，北渡羽书频。忠孝传家事，风流待一振。\n"}
{"title": "题灵惠", "industry": "宋代", "author": "郑域", "content": "\n高山如逸民，不肯近人迹。孤悄尺五天，空洞容数百。不招龙自来，其下为窟宅。天下待霖雨，胡为耽睡癖。我今唤飞廉，驾汝上空碧。吾鞭不亡施，慎勿惮劳瘠。\n"}
{"title": "谢东园主人惠竹石以紫石盆贮之", "industry": "宋代", "author": "陈宓", "content": "\n幽人巧琢紫璠玙，中贮琅玕一尺馀。怪石嵌岩苔藓古，坐移衡霍入吾庐。\n"}
{"title": "谒扶胥南海庙", "industry": "宋代", "author": "曾丰", "content": "\n南海大都会，扶胥拱圣王。卜灵终自显，两庙屹相望。香火夤缘在，河沙劫数长。昌黎韩子记，相与作存亡。\n"}
{"title": "唐律十首", "industry": "宋代", "author": "方岳", "content": "\n老去脚犹轻，吟边不杖行。孤亭深野色，高木易秋声。岁事才中熟，山居亦太平。不辞遭泥饮，谨勿杀能鸣。\n"}
{"title": "昼倦", "industry": "宋代", "author": "杨万里", "content": "\n睡眼䰒松倦日长，却抛诗卷步回廊。狸奴幸自双双戏，忽见人来走似獐。\n"}
{"title": "北归草七绝廿五首选十五 其十三", "industry": "近代", "author": "黄松鹤", "content": "\n竹松幽翠野堂清，古径人来旋旋行。石室何年栖弈隐，西泠印社但遗枰。\n"}
{"title": "神宗皇帝挽辞二首", "industry": "宋代", "author": "王安石", "content": "\n将圣由天纵，成能与鬼谋。聪明初四达，俊乂尽旁求。一变前无古，三登岁有秋。讴歌归子启，钦念禹功修。\n"}
{"title": "初秋谷司仆杏山别业", "industry": "明代", "author": "高叔嗣", "content": "\n田庐元自接，谈笑竟相从。是日当农暇，秋风动客容。开尊临积水，解带挂常松。欲去城东陌，留连听暮钟。\n"}
{"title": "甲午夏末游青海甘肃十二首 其十二", "industry": "当代", "author": "程滨", "content": "\n卓尔风中立，下临千岁松。雨师收众彩，云将泼群峰。孤冷生双履，高寒杖一筇。行囊金已尽，何日续游踪。\n"}
{"title": "吴园杂咏十九首 其四 集虚堂", "industry": "宋代", "author": "彭汝砺", "content": "\n室虚即生白，惟道在集虚。诗书扫尘迹，仁义外蘧庐。形忘心亦忘，万物同一如。\n"}
{"title": "甲戌重九后登乐平县城遂观汪氏林园", "industry": "清代", "author": "胡发琅", "content": "\n鞿靮倦烦淫，积昏况佳叙。晨兴揽帏景，霍若沈疴去。衰木哀绪风，励霜响劲羽。轧轧寒女机，悠悠远津鼓。归思结去棹，薄衿怨孤侣。寒波逝日夜，夏徂秋复举。含凄下隤垣，结写咨薆圃。寄言素心者，勿厌山泉聚。\n"}
{"title": "次韵任道雪中同游东皋之作", "industry": "宋代", "author": "黄庭坚", "content": "\n四海方嗷嗷，我奔走独劳。停舟近北渚，扶杖步东皋。霜落瘦石骨，水涨腐溪毛。更有山阴兴，能无秦复陶。\n"}
{"title": "零卉集百首 其五", "industry": "当代", "author": "陈永正", "content": "\n枫冷江干悔已迟，露花霜叶各含悲。不堪重检春前约，只在无言一笑时。\n"}
{"title": "次谢用诚见寄韵", "industry": "明代", "author": "江源", "content": "\n前日相逢郭隗台，春风又见杏花开。宦涂叹我长漂梗，客路烦君数寄梅。平度诸生方悦化，信州遗教肯成灰。故人期我经纶业，却怪天公限不才。\n"}
{"title": "直沽", "industry": "明代", "author": "庄昶", "content": "\n匆匆光景到香醪，万里天涯两鬓毛。北海风回帆腹饱，长河霜冷岸痕高。寒城敛雾山俱出，老句横秋气亦豪。拱北楼高沧海近，夕阳阑槛倚秋涛。\n"}
{"title": "游惠山寄畅园二首 其一", "industry": "近代", "author": "吴圣和", "content": "\n寻诗胜地记游踪，极目龙山第几峰。最好知鱼凭槛坐，绿阴深护万枝松。\n"}
{"title": "三月初九过岳王墓下改旧作", "industry": "近代", "author": "郁达夫", "content": "\n凭眺湖山日又曛，回车来拜大王坟。虫沙早已丧三镇，猿鹤何堪张一军。河朔奇勋归魏绛，江南朝议薄刘蕡。可怜五百男儿血，空化田横岛上云。\n"}
{"title": "题衡山唐群英纪念馆", "industry": "近代", "author": "朱帆", "content": "\n为奔革命渡扶桑，马背吟诗意气扬。万里山河驱鞑虏，一生肝胆荐炎黄。芙蓉国跃千骐骥，荷叶塘飞两凤凰。青史百年风雨路，至今闾里说秋唐。\n"}
{"title": "浪淘沙 寄毛稚黄", "industry": "明代", "author": "沈谦", "content": "\n别路柳含烟。恨杀啼鹃。片帆高挂水连天。无数青山遮不住，似箭离弦。对酒擘银笺。碧树红泉。胜游还道不如前。把烛重看肠断句，夜雨绵绵。\n"}
{"title": "山中三首", "industry": "宋代", "author": "刘应时", "content": "\n伏枥已无千里志，卧云聊作一枝栖。田翁笑喜桑麻长，山北山南雨意低。\n"}
{"title": "哲宗发皇后册宝三首 其三", "industry": "宋代", "author": "郊庙朝会歌辞", "content": "\n宣哲维公，就位肃庄。册宝具举，丕显其光。出于宸闱，鼓钟喤喤。母仪天下，万寿无疆。\n"}
{"title": "恭上皇太后圣寿诗", "industry": "清代", "author": "弘历", "content": "\n初长晴旭照丹墀，霭霭祥光散綵旗。最是瑶阶称祝日，常逢玉琯复阳时。和风淡荡频传喜，好鸟间关解献诗。敬捧霞觞介眉寿，千秋万载沐恩慈。\n"}
{"title": "锁窗寒 寒流", "industry": "清代", "author": "汪东", "content": "\n畏景西沈，重阴四合，顿移寒暑。黄沙塞草，卷地朔风同舞。似千军、悲笳怒号，气流荡薄还撑拄。讶小庭暝色，枝头零霰，转成花絮。回顾。欢娱处。但静锁轩窗，麝煤添炷。吟肩自耸，醉倚琅玕凝伫。想山中、梅蕊破春，枉迟布屐谁共语。更难忘、饮马河冰，戍客归期阻。\n"}
{"title": "大明寺双楠", "industry": "当代", "author": "吴金水", "content": "\n吾闻栋梁材，难免遭斤斧。缘何此葱茏，双双历千古。无乃通神明，凡夫不敢侮。枝拂尘外云，叶战人间雨。曾荫陆放翁，吟啸度清暑。倏忽八百春，又见几禾黍。何时东海滨，再见扬尘土。吾生难待兹，聊以托仙侣。\n"}
{"title": "庚申元日口号六首 其一", "industry": "宋代", "author": "陆游", "content": "\n数行晴日照青鸳，春入屠苏潋滟樽。儿报山僧留刺去，未为无客到吾门。\n"}
{"title": "何丘山生日会以疾不赴", "industry": "明代", "author": "顾清", "content": "\n西第南楼迹已尘，北轩长夏更宜人。年华如此便千古，汤饼不须愁众宾。炎日病躯妨跃马，绿阴高柳正欹巾。一番又负花前醉，遥听笙歌聒四邻。\n"}
{"title": "初春出游", "industry": "近代", "author": "彭鹤濂", "content": "\n隐隐闻鸡唱，行行到水滨。雾寒能作雨，树老亦藏春。麦放千重绿，楼翻一片新。小桥寻梦过，却喜种田人。\n"}
{"title": "重阳日傍晚登粤秀山", "industry": "清代", "author": "丘逢甲", "content": "\n萧瑟秋心付五羊，尉佗台上作重阳。西风吹帽林容老，落日平栏海气凉。城郭晚来烟雾合，江山前代战争忙。野僧不解登高意，自杵寒钟礼梵王。\n"}
{"title": "吴仲恭翠微楼九日落成和谢皋羽", "industry": "宋代", "author": "方樗", "content": "\n层构初成一快登，新题招客共兹辰。凉风阑槛宜敲句，落日川原遥见人。歌倚白云醒俗梦，醉餐黄菊笑吟身。他年更足閒中趣，野服茸茸称葛巾。\n"}
{"title": "乍浦杂诗八章 其三", "industry": "清代", "author": "姚燮", "content": "\n居然九达列通阛，扼险成城势亦孱。南尽苍烟绵五郡，东流黄水灌诸蛮。腊冰运重商轻税，秋涨忧深禁采山。别有金汤固仁义，将军诗碣未磨删。\n"}
{"title": "缘识", "industry": "宋代", "author": "宋太宗", "content": "\n眼识诸缘相，行持妙法存。明开邪见性，不见有无根。\n"}
{"title": "游金庭", "industry": "宋代", "author": "刘旦", "content": "\n衡岳真人称福地，南齐高士寄山河。赤城仙去骑丹凤，墨沼人传咏白鹅。一世风流俱寂寞，千年气象故嵯峨。登临不尽怀人恨，唯有苍苍石可磨。\n"}
{"title": "雪汀见二鸥三鹊对立", "industry": "宋代", "author": "巩丰", "content": "\n二鸥三鹊羽毛鲜，立在方沙更可怜。全似烂柯棋势里，白棋初让黑棋先。\n"}
{"title": "瘿公寓斋与艳秋同饭戏赠二首 其一", "industry": "清代", "author": "曾习经", "content": "\n万花敷地久成尘，露颖烟蕤的的新。末世文章工峭茜，要知薄媚足精神。\n"}
{"title": "寄送廷尉孙公渡襄北上时郧镇自公疏开督府申军令不佞沗继武云 其二", "industry": "明代", "author": "王世贞", "content": "\n儿童竹马汉江边，不数铜鞮拍手年。但是征南书负癖，还应大理棹登仙。青编倡雪犹存郢，白简雄风已到燕。三事故人如见及，可容平子赋归田。\n"}
{"title": "题太白山隐者", "industry": "唐代", "author": "项斯", "content": "\n高居在幽岭，人得见时稀。写箓扃虚白，寻僧到翠微。\n\n扫坛星下宿，收药雨中归。从服小还后，自疑身解飞。\n"}
{"title": "题本竹观", "industry": "唐代", "author": "杜光庭", "content": "\n楼阁层层冠此山，雕轩朱槛一跻攀。碑刊古篆龙蛇动，\n\n洞接诸天日月闲。帝子影堂香漠漠，真人丹涧水潺潺。\n\n扫空双竹今何在，只恐投波去不还。\n"}
{"title": "舟中怀夔门亲旧八绝 其二 杨教授", "industry": "宋代", "author": "项安世", "content": "\n溯江而上岂他杨，便是刘家执戟郎。拂拭千年旧行处，墨池文字日争光。\n"}
{"title": "送钱大", "industry": "明代", "author": "王世贞", "content": "\n钱起名儒术，兼为医者师。论心或不愧，缘病得相知。乘遽君何往，飞觞醉不辞。莫言离别易，看取鬓边丝。\n"}
{"title": "偈二十七首", "industry": "宋代", "author": "释守净", "content": "\n堂前露柱久怀胎，长下婴儿颇俊哉。未解语言先作赋，一操直取状元来。\n"}
{"title": "题符氏静轩", "industry": "明代", "author": "邓雅", "content": "\n阴阳本无形，配合乾与坤。阳动司发育，阴静乃归根。冥心观造化，至理谅斯存。何当扫閒轩，日与静者论。\n"}
{"title": "再游广福院", "industry": "宋代", "author": "傅权", "content": "\n古寺荒凉近水涯，钟声朝暮落渔家。昔年踪迹曾经此，依旧残阳伴晚霞。\n"}
{"title": "醉蓬莱 和黄山谷", "industry": "清代", "author": "顾太清", "content": "\n看秋山万叠，晓日曈昽，参差相倚。画栋珠帘，卷高空清丽。老桂香浓，洞箫声远，作瑶池佳会。露缀花梢，风摇鬓影，夜来凉意。此景人间，几曾得见，月拥寒潮，无边云水。满酌天浆，宴鸿都道士。秘诀长生，沧桑变化，对绮筵罗袂。尘世纷纷，残棋一局，谁非谁是。\n"}
{"title": "惜阴五章章八句", "industry": "明代", "author": "钟芳", "content": "\n日居月诸，瞬息异咎。晦明互催，岁其去矣。彼姝者子，淑培自今。亹亹是式，式昭德音。迅迈斯获，匪耽艳慱。本体载晰，惟用有觉。理罔内外，触处斯融。譬彼百川，混合同功。至人调息，颐神自便。圣人戒逸，没齿韦编。末流舛驰，我将焉如。弗懈厥事，宁乃攸居。昔丱而髦，忽峨以弁。垂白无闻，陨涕如霰。参唯渊卓，孰其端倪。君子翼翼，亦遐尔思。维山有崔，或跻其颠。维水有泚，或浚其源。缅兹坦途，曷云其止。毅以致弘，死而后已。\n"}
{"title": "陬操", "industry": "魏晋", "author": "佚名", "content": "\n周道衰微，礼乐陵迟。文武既坠，吾将焉归。周游天下，靡邦可依。凤鸟不识，珍宝枭鸱。眷然顾之，惨然心悲。巾车命驾，将适唐都。黄河洋洋，攸攸之鱼。临津不济，还辕息鄹。伤予道穷，哀彼无辜。翱翔于卫，复我旧庐。从我所好，其乐只且。\n"}
{"title": "谒告之楚出都晚泊", "industry": "宋代", "author": "张耒", "content": "\n马迹不在眼，浪声初泊船。苍禾荒霁泽，红树表霜川。淮海南浮地，星辰北拱天。东方聊一饱，楚稻不论钱。\n"}
{"title": "次韵林初心先辈", "industry": "宋代", "author": "吴则礼", "content": "\n倦客无人问，逢人只自嗟。孤舟在江汉，老梦绕京华。听雨閒扉掩，看云短帻斜。固穷吾已定，莫向五侯家。\n"}
{"title": "送王辟赴举", "industry": "宋代", "author": "魏野", "content": "\n何必问龟长，知音在玉堂。十全才众许，双美卷亲装。云少离山驿，尘多近帝乡。花时新榜帖，先为达岩房。\n"}
{"title": "拟古", "industry": "宋代", "author": "李泳", "content": "\n鲜鲜歌者衣，扎扎机中练。美人富千绮，寒女无一线。古风日以远，薄俗日以变。悲哉扊扅歌，女子羞自衒。男儿乖持操，蹙踖叹贫贱。\n"}
{"title": "前住慧林历代禅师真赞 佛光正禅师", "industry": "宋代", "author": "释怀深", "content": "\n炟赫佛光，逆顺无碍。道传昆山，声飞湖海。戏笑怒骂，皆师三昧。风流处，更尤佳。曾悟庭前柏，春风二月花。\n"}
{"title": "俯瞰小龙潭露天煤田二首 其二", "industry": "当代", "author": "蔡淑萍", "content": "\n电厂煤田连轴辘，乌金墨玉走如瀑。取之“有”尽说资源，念及子孙当远瞩。\n"}
{"title": "临江仙四首 其三", "industry": "当代", "author": "周燕婷", "content": "\n每被东风芳信误，十年心事微茫。江头几度立残阳。柔丝风里乱，薄梦雨中凉。芳信重来楼寂寂，楼前一树垂杨。流莺苦苦逐余香。已无肠可断，何处著思量。\n"}
{"title": "句 其十五", "industry": "宋代", "author": "曾肇", "content": "\n童童双棕榈，葱茜两车盖。\n"}
{"title": "除夕", "industry": "当代", "author": "余菊庵", "content": "\n碌碌无端又一年，只知觅句入诗篇。尚余一事俗难免，封派儿童压岁钱。\n"}
{"title": "留别袁伯长待制凌德庸少监南翁待制诸公三绝", "industry": "宋代", "author": "陆文圭", "content": "\n书生骨相太迁迍，地位还须有福人。老我终身龙庶斋，看君他日上斋肖。\n"}
{"title": "和紫琼主人即事用端卿韵", "industry": "清代", "author": "弘瞻", "content": "\n庭院深深远市哗，薄寒轻暖护窗纱。春林剔藓思题石，夜雨移镫为看花。楼外鸟啼诗梦破，风前人立帽檐斜。红桥暇日期相访，载酒随君玩物华。\n"}
{"title": "忆三山", "industry": "宋代", "author": "陆游", "content": "\n柳桥南北弄烟霏，门不常关客自稀。遣仆远驮黄檗出，呼儿闲取白鸥归。片云忽起迷丹灶，潦水初生没钓矶。一出可怜时屡变，又看刀尺制秋衣。\n"}
{"title": "祜公荣归", "industry": "宋代", "author": "赵存佐", "content": "\n任重功余屡乞辞，犯颜曾不避天威。朝回一体奎章下，携得天香满袖归。\n"}
{"title": "闻高平公殂谢述哀感旧以助挽歌三首", "industry": "宋代", "author": "梅尧臣", "content": "\n京洛同逃酒，单袍跨马归。明朝各相笑，此分不为稀。公既参炉冶，予将事蕨薇。悲哀无以报，有涕向风挥。\n"}
{"title": "月正四日至山中", "industry": "明代", "author": "邵宝", "content": "\n晓出城门望九峰，风光处处与人逢。不知雪后春多少，绣岭庭前看种松。\n"}
{"title": "致政少卿邵公挽辞三首 其三", "industry": "宋代", "author": "苏颂", "content": "\n吴苑新开第，都门遂挂冠。俄闻曳杖叹，未适散金欢。旧迹馀三径，高风戢一棺。只应名不朽，沈志史臣刊。\n"}
{"title": "草有雁来红者又名老来红戏题", "industry": "明代", "author": "陈子升", "content": "\n咄咄欲书空，低徊视草丛。白头吟莫苦，当是老来红。\n"}
{"title": "句", "industry": "宋代", "author": "王从", "content": "\n身闲更得凭陵酒，花早殊非爱惜春。\n"}
{"title": "挽王元佐", "industry": "宋代", "author": "刘宰", "content": "\n先子同年友，乡闾后进师。生涯书绕案，乐事酒盈卮。壁倚扶衰杖，窗留遣兴诗。人焉在何许，丹旐出疏篱。\n"}
{"title": "燕相府右傅王公为北平宪副刘公画马徵余为诗", "industry": "元代", "author": "李延兴", "content": "\n骁腾迥踏瘴烟底，万骑纷披不敢嘶。天绕阆风追日毂，雨收沙苑散霜蹄。金鞍光动青云表，玉辇飙驰碧海西。白首何堪攀逸驾，几回执策听朝鸡。\n"}
{"title": "秋怨", "industry": "明代", "author": "徐熥", "content": "\n何处飞红叶，深宫不见秋。可怜双眼泪，空对御沟流。\n"}
{"title": "秋寻阳明洞遂登群峰", "industry": "清代", "author": "胡天游", "content": "\n越人夸越山，山不悬别州。心胆豗尘泥，尺步封鸿沟。勇脚攀元寥，园环蹑刀头。尽剖大腹壮，横得孤眼收。俯海沈竮竛，策日旁逗留。溪招白鹤风，柁鼓元气舟。诧历天外事，恍惚亦不愁。焉知腥雾中，扰扰虫蛆浮。青城蜀丈人，偃蹇群岳趋。会稽佐谁命，贰雄炎祝储。元气韛嚣氛，铸出争闯如。尚诮山中人，不辔名势车。石屋蹲虾蟆，斗偶无两俱。洞天碧浮浮，浮浮锁匏壶。壶中无杂仙，仙仙殊壤都。一气何是非，未肯忘秦吴。野僧枯杉纹，罅石龛猿狙。飞罗七条衣，蕨钵饥麇茹。安知从来客，攓云抱香炉。完朴余一巢，庶以邻太初。\n"}
{"title": "五子诗 其三 宗子相", "industry": "明代", "author": "李攀龙", "content": "\n婉婉维扬士，早岁绝人识。结撰有至思，先民乃遗则。时俗徒嗷嗷，此物知者得。郁郁独往心，百折江河力。披睹他自媚，我意安所测。念兹携手驩，荣名与令德。浩荡阴阳移，吾道相终极。语及千载事，愀愀动颜色。中怀谁可喻，文章亦经国。一为麟凤言，三叹加餐食。\n"}
{"title": "次江草塘", "industry": "宋代", "author": "杨公远", "content": "\n西堂梦徹草塘春，得句浑无半点尘。却喜寥寥千古后，只今共付与诗人。\n"}
{"title": "送知县曹哲德明美解赴京", "industry": "明代", "author": "邓雅", "content": "\n家住燕山北，官居紫淦浔。三年惟饮水，永日祗弹琴。政体吾皇意，天知令尹心。行看书上考，入觐五云深。\n"}
{"title": "宋中道都官挽辞二首", "industry": "宋代", "author": "苏颂", "content": "\n儒雅名公子，风流粉署贤。精神清比鉴，论议直如弦。朝已期登俊，天胡不畀年。永怀三友益，一恸寝门前。\n"}
{"title": "牡丹", "industry": "明代", "author": "朱诚泳", "content": "\n新曲传供奉，名花擅洛阳。风神应国色，标格自天香。百草皆为隶，孤丛特拟王。沈香亭在否，今古笑三郎。\n"}
{"title": "水阁朝霁，奉简严云安（一作云安严明府）", "industry": "唐代", "author": "杜甫", "content": "\n东城抱春岑，江阁邻石面。崔嵬晨云白，朝旭射芳甸。\n\n雨槛卧花丛，风床展书卷。钩帘宿鹭起，丸药流莺啭。\n\n呼婢取酒壶，续儿诵文选。晚交严明府，矧此数相见。\n"}
{"title": "惠州西湖同李台州王邵武二君夜泛二首 其一", "industry": "明代", "author": "林大春", "content": "\n旅泊兹何地，西湖亦胜游。座馀王子笔，客上李膺舟。岸远千峰见，天空一鹤留。因知苏学士，不异在杭州。\n"}
{"title": "题汪水云诗卷", "industry": "宋代", "author": "王祖弼", "content": "\n相逢邂逅不相期，又是江湖一段奇。我辈恨生南渡后，道人啸出北征诗。百年岁月心虽老，万晨江山梦已驰。细阅行程更相问，河情久说水涟漪。\n"}
{"title": "郊外书事", "industry": "宋代", "author": "李彭", "content": "\n郊原野老带经锄，童稚何知竞挽须。我亦弥年躬井臼，儿能终日课樵苏。颇思鸥阁仍虬户，那似松醪伴酪奴。志大才疏苦多累，真须鹿鹿效周谟。\n"}
{"title": "金陵与张十二传师赏心亭饮", "industry": "宋代", "author": "梅尧臣", "content": "\n但嗟识君迟，不恨春风恶。风恶舟未前，置酒共谈谑。渔歌还浦头，斜日下洲角。明朝渡江去，相望便成昨。\n"}
{"title": "吕氏心文友园亭杂咏十二首 其三 搴芳亭", "industry": "明代", "author": "黎民表", "content": "\n杂花满芳树，四时不改色。有酒须尽欢，春风应可惜。\n"}
{"title": "为元首座纸灯船", "industry": "宋代", "author": "释绍昙", "content": "\n轻轻点著发光寒，这里停桡舞棹难。明暗路岐都照破，放行初不犯波澜。\n"}
{"title": "双藤馆雨中宴集次主人均", "industry": "近代", "author": "黄浚", "content": "\n风里藤花百态新，任教杨柳妒腰身。玉醪汎盎藏诗句，幽鸟绵蛮报闰春。寒色忽回帘外雨，燕谈追忆幕中宾。当前此日真堪惜，揩眼行看又一秦。\n"}
{"title": "读僧长吉诗", "industry": "宋代", "author": "胡宿", "content": "\n生民类能言，兹文特渊邈。精韫在希微，幽通资写托。状物无遁形，舒情有至乐。自非妙解机，谁抽神奥籥。大士栖绿岩，门前即台岳。翠屏何峨峨，千仞拂寥廓。芝朮被诸峰，烟霞兴众壑。中安仁智居，旁研华竺学。观法识非空，了心无少著。人境既相于，神明信超若。作诗三百篇，平淡犹古乐。于言虽未忘，在理已能觉。天质自然美，亦如和氏璞。贮之古锦囊，访我杼山郭。杼山空崔嵬，然公久寂寞。中间三百年，寂寞无人作。何意正始音，绪馀在清角。山旁夏欲休，林英春稍落。吟登苍卞馀，归梦华顶数。驾言整巾瓶，仍前侣猿鹤。谁言云无心，还依故山泊。顾予禽鹿姿，缪此縻人爵。居常眩韶音，几骇顿金络。比将亲椒兰，端欲甘藜藿。缅怀净名庵，终寻香火约。\n"}
{"title": "春云赠别容新霞", "industry": "当代", "author": "陈永正", "content": "\n花重晴霞薄，春宽腻水消。未成幽榭雨，来拂霸陵条。别馆浓铺枕，萦山细减腰。自怜无月夜，微醉度河桥。\n"}
{"title": "雪中作", "industry": "宋代", "author": "陆游", "content": "\n鬓毛无奈岁华催，一笑登临亦乐哉！平地忽成三尺雪，遶湖何啻万株梅。雪山叠叠朝凭阁，帘幙沉沉夜举杯。节物鼎来方自此，酥花彩胜待春回。\n"}
{"title": "喜夫君星子脱险", "industry": "近代", "author": "吴蕉园", "content": "\n君去浔阳地，艰难又独回。任他风浪急，聊共举琼杯。\n"}
{"title": "关中邂逅王舜卿内翰因其北上赠以诗", "industry": "明代", "author": "郑岳", "content": "\n河汾著述旧专门，雷电天池几化鲲。万里云霄临凤阁，五年风雨暗鸰原。编摩史馆趋严召，邂逅诗篇与细论。渭水秦山秋色晚，不堪摇落对芳樽。\n"}
{"title": "杨柳", "industry": "宋代", "author": "任希夷", "content": "\n嫋嫋吴兴柳满城，春光浓处白苹亭。平时金缕黄尤浅，看得枝枝叶叶青。\n"}
{"title": "喜迁莺 初夏", "industry": "清代", "author": "厉鹗", "content": "\n竹香新引。渐绿到岸东，荼蘼吹尽。描绣心慵，行棋声歇，长日琐窗清润。閒临小风挥扇，凉思先归松鬓。为谁瘦，亸单衫尚束，春前幽恨。芳信缄密意，蝇字玉钗，待掐榴巾问。斗茗楼前，澡兰屏底，犹记那回眉印。几丝麝煤飞度，山枕天涯翻近。梦催破，听迎梅雨点，敲檐初紧。\n"}
{"title": "六月八夜作", "industry": "当代", "author": "卢青山", "content": "\n斯人一别渺无音，绿萼延塘暮草生。露下层蕉无歇雨，风回淡水不留萍。拈诗入月星难定，记梦依衾影未真。岂奈春归杜鹃在，时时送到两三声。\n"}
{"title": "上长平寄杨成之", "industry": "金朝", "author": "李俊民", "content": "\n衰迟长在外，矍铄愧征鞍。世路惊心恶，天风刮面寒。迢迢人渐远，冉冉岁将残。今夜梅稍月，同谁共倚栏。\n"}
{"title": "山洪", "industry": "当代", "author": "李梦唐", "content": "\n荡谷隳村似陆沉，漫随风雨起狂音。平常一脉山溪水，何事横生到海心。\n"}
{"title": "贻友人喻坦之", "industry": "唐代", "author": "李频", "content": "\n从容心自切，饮水胜衔杯。共在山中长，相随阙下来。\n\n修身空有道，取事各无媒。不信升平代，终遗草泽才。\n"}
{"title": "题董邦达西湖画册十四幅 其十二 烟霞洞", "industry": "清代", "author": "弘历", "content": "\n高峰隆崇俯钱塘，往往旧迹称钱王。布衣奋起保一方，识时知命归真皇。林衣锦绣誇故乡，三世五王名姓扬。两浙士女安农桑，嬉游鼓吹答韶光。当时遗爱云不忘，豪争计夺事已往。忏悔佛力资慈航，纷建梵宇金碧煌。至今石屋烟霞苍，苔封碑字半存亡。应真补塑狞龙降，梦僧告语殊荒唐。慈氏便真能降祥，福善祸淫理有常。䛕求宁媚可慨慷，无心随喜乃不妨，或与林壑增佳赏。披图作歌怀古长，不殊胜处亲徜徉。\n"}
{"title": "题易生具庆图寿亲七十", "industry": "明代", "author": "夏良胜", "content": "\n未信须眉梦里真，龙眠老手负高邻。寿觞有咏多名笔，便作山中不老人。\n"}
{"title": "吴姬十首 其二", "industry": "唐代", "author": "薛能", "content": "\n龙麝薰多骨亦香，因经寒食好风光。何人画得天生态，枕破施朱隔宿妆。\n"}
{"title": "自遣二首 其一", "industry": "元代", "author": "王畛", "content": "\n江湖肆鲸鳣，沟渎难容身。人情不千日，世事有两心。朝暮有显晦，日月常升沈。天道我欲问，其理幽且深。\n"}
{"title": "奉酬杨侍郎丈因送八叔拾遗戏赠诏追南来诸宾二首 其二", "industry": "唐代", "author": "柳宗元", "content": "\n一生判却归休，谓著南冠到头。冶长虽解缧绁，无由得见东周。\n"}
{"title": "寄和寅知客来韵", "industry": "宋代", "author": "释月涧", "content": "\n老来怀抱转难平，棒下全无舐犊情。尚有一分慈悯处，教人只向棘中行。\n"}
{"title": "刘宽夫侍御藏沈启南画像绝类伯言戏简", "industry": "清代", "author": "邵懿辰", "content": "\n侍御传观石田象，酷类先生貌清夐。石田翁生宣德世，历见七朝迄宏正。是时明祚日方中，年登人和无疠病。时平光岳倍钟英，治久百物能永命。覃精缋事老不厌，八十丹青笔犹劲。前承清秘后停云，文彩苏台远辉映。图书沾被僮奴慧，亭馆骈罗水竹净。于今青史位逸民，流传须眉堪起敬。先生行义我能道，累叶高门袭华晟。起家科目解白衣，郎署虽卑奉朝请。栖迟京洛避黄尘，独把残书伴孤檠。僻巷闲庭寂如水，坏墙丑石殊非靓。但用文章自怡说，绪续方姚昔未竟。声名虽阒有千秋，密友深谭推主盟。踪迹于翁两不谋，意独老寿相颉竞。今过六十后方长，生平亦际乾隆盛。先生一笑子不知，吾与此翁真季孟。人面相同心定异，散旷各抱丘园性。翁蹈丘园我依隐，何当归休理吴榜。前身傥竟石田翁，三百年来换名姓。会从侍御更乞取，扫壁高张愈窥镜。\n"}
{"title": "西湖后曲 其六", "industry": "明代", "author": "何绛", "content": "\n绿琴弹罢月空明，鸟语花香水复清。昨日刺船人不见，先生无乃善移情。\n"}
{"title": "送彝训兼问讯子勤 其二", "industry": "明代", "author": "杨士奇", "content": "\n之官渺渺江南去，便道还家著锦衣。万里谁无桑梓意，同乡惆怅未同归。\n"}
{"title": "沁园春 和人韵", "industry": "元代", "author": "张野", "content": "\n世路崎岖，世事纷更，年来饱谙。叹都城十载，霜侵老鬓，江湖万里，尘满征衫。应物才疏，谋身计拙，桂玉生涯岂久堪。乾忙甚，向是非丛里，不要穷探。禅机已悟三三。又何用、天庭似老蚕。羡养生有道，将从子隐，于时无补，只益吾惭。归去来兮，与君同醉，醉后扶持有小男。平生乐，在山前山后，溪北溪南。\n"}
{"title": "残腊写怀 其三", "industry": "明代", "author": "苏葵", "content": "\n予甚怪残腊，留之不少延。逢人闲论岁，屈指遽添年。邓禹缘谁笑，冯唐每自怜。旧盟王子晋，相候在芝田。\n"}
{"title": "正月十八日甘棠院", "industry": "宋代", "author": "蔡襄", "content": "\n天气和柔酒更醇，缓歌花底正青春。狂花有意怜醉客，撩乱飞红满一身。\n"}
{"title": "喜雨", "industry": "元代", "author": "何中", "content": "\n云叶来西北，风声乍疾徐。冥冥天下雨，湛湛圃中蔬。书传堪经世，乾坤且助锄。欲言无与领，独立看芙蕖。\n"}
{"title": "题徐闻贵生书院山长杨铎堂孝廉画扇", "industry": "清代", "author": "许南英", "content": "\n插天一塔疑徐邑，月下芳洲是古琼。乘兴扁舟来复往，此邦文物属先生！\n"}
{"title": "圣政更新诏书正告讦之罪因得小诗十首", "industry": "宋代", "author": "韩元吉", "content": "\n刺字几漫冠欲尘，向来浮薄自纷纷。尔曹胸次多周孔，忍作铜山破贼文。\n"}
{"title": "渚宫莫问诗一十五首 其四", "industry": "唐代", "author": "齐己", "content": "\n莫问孱愚格，天应只与闲。合居长树下，那称众人间。迹绝为真隐，机忘是大还。终当学支遁，买取个青山。\n"}
{"title": "和王帅赴广东过快阁寄文同予", "industry": "元代", "author": "刘诜", "content": "\n家世词林旧子期，旌旗镇远路逶迟。金城老将三军略，铜柱功臣绝域碑。帐下风清环万卷，盾头墨湿落千诗。梅花荔子多高致，寄与中州故旧知。\n"}
{"title": "和朱非二山间之作 其三", "industry": "明代", "author": "袁宏道", "content": "\n只觉川原变，宁知七曜同。按图穷大地，卓笏量虚空。霞过遗仙影，云归识海风。人间三不朽，尘里一微虫。\n"}
{"title": "入瓜步望扬州", "industry": "宋代", "author": "王安石", "content": "\n落日平林一水边，芜城掩映只苍然。白头追想当时事，幕府青衫最少年。\n"}
{"title": "红梅", "industry": "宋代", "author": "李若水", "content": "\n东风一戏剧，会使红绿争。粲粲墙角花，朝霞翦芳英。自怜冰雪志，猥与桃杏并。未应素节改，但觉羞颜頳。孤标翳尘土，疏香掩蓬荆。游蜂颇知己，飞绕千回轻。其奈逐臭夫，对之白眼横。主人情不薄，爱君成瘦生。今来摄从事，吏课殊少程。何时把杯酒，一洗千枯荣。\n"}
{"title": "偶仿赵氏合璧卷各题以句 其二 管道升竹石", "industry": "清代", "author": "弘历", "content": "\n吐云春霭霭，写月夜娟娟。最是相宜处，一家眷属连。\n"}
{"title": "常州孟谏议座上闻韩员外职方贬国子博士有感五首 其五", "industry": "唐代", "author": "卢仝", "content": "\n谁怜野田子，海内一韩侯。左道官虽乐，刚肠得健无。功名生地狱，礼教死天囚。莫言耕种好，须避蒺藜秋。\n"}
{"title": "续李舒园元沪读郁离子诗十二首 其一", "industry": "清代", "author": "张晋", "content": "\n楚人患狐扰，多方弗能捕。有客进奇术，教之作象虎。蒙皮出牗下，狐见气果沮。仓卒蹄而踣，砻伏缩如鼠。他日豕暴田，反奔亦遭卤。遂谓执此方，百兽何足数。野田惊有驳，急趋莫能阻。驳威不可当，真虎且难御。雷呴而前攫，磔死无处所。屡试不量力，久假乃自取。不死讵肯休，虽悔复何补。所以齐悯王，遗笑于千古。\n"}
{"title": "题宾月楼赠陈伯炜", "industry": "明代", "author": "郑阎", "content": "\n楼居有仙客，耻交时俗流。仰寻霄汉上，远与明月俦。月色自圆素，冰怀冥相投。于焉悟消息，永结忘情游。\n"}
{"title": "新春感赋", "industry": "当代", "author": "陈振家", "content": "\n才越千禧万象妍，又逢龙裔度龙年。痴顽依旧临花甲，蹭蹬无成恋石田。后现代须儿女辈，新科技准启蒙篇。诗词幸有同侪在，赋韵赓歌共着鞭。\n"}
{"title": "入城", "industry": "宋代", "author": "陈与义", "content": "\n舴艋溯溪来，款段踏山去。入城缘底事，要识崎岖路。稻塍白纵横，茅岭青盘互。牧儿歌不休，孤客自多惧。士行犹运甓，文公亦习步。我敢忘艰难，冲烟问荒渡。\n"}
{"title": "效古五首 其一", "industry": "元代", "author": "黄溍", "content": "\n上山见明月，下山月相随。月岂知爱我，我行自见之。故山日以远，故人不可思。殷勤谢明月，愿尔无时亏。\n"}
{"title": "次韵王继学侍御金陵杂咏十首 其六 潜宫", "industry": "元代", "author": "大欣", "content": "\n御榻当年小殿西，龙光照地起虹霓。蓬莱珠馆珊瑚树，夜月瑶台白玉梯。甲帐列营环卫密，龟兹按拍蹋歌齐。代来故事凭谁纪？只有年年杜宇啼。\n"}
{"title": "谢范信中钤辖惠笋炙", "industry": "宋代", "author": "张扩", "content": "\n野人败壁屋数椽，枯肠如龟复如蝉。未忧饱死笑方朔，且要臞形追列仙。故园千本箨龙儿，轻雷殷户争蜿蜒。冻泥封根手自斸，一箸可当百味鲜。朅来曹南风土恶，齑饭酸呕羊酪膻。君家何从得此品，新馥惠我惊馋涎。便当过门乞馀炙，未信羹釜声轑然。\n"}
{"title": "余锦泉席上听众姬琵琶筝", "industry": "清代", "author": "顾文渊", "content": "\n有酒易倾不夜之圆月，有金难铸不谢之名花。秦川公子发大笑，偏与花月争豪奢。左秦筝，右琵琶，九枝蜡烛光如霞。青蛾皓齿两行列，袖拂红牙低按节。初调縆朱丝，峡口春冰裂。再弹捍拨齐，铃声雨淋咽。江妃汉女玦环鸣，相和筝琵同撇捩。俄惊双凤凰，飞上梧桐冈。啁啾屏尽百鸟喧，雍雍和鸣向朝阳。逡巡换宫商，倏忽移角徵。朔风应手卷惊沙，白草茫茫雁声死。饮恨羁臣击剑歌，裹创战士闻笳起。凄断故园心，扰破离人耳。停弦两两寂无声，纤纤怜杀春匆指。天孙织锦作缠头，五色彩云遗彼美。花残月落不忍归，卷下珠帘隔千里。\n"}
{"title": "过青岛晤刘幼云属题潜楼读书图时欧洲搆兵岛亦戒严", "industry": "清代", "author": "陈宝琛", "content": "\n三年一面九回肠，楼外沧尘恐又扬。四海曾无床可坐，群书容有壁能藏。玄黄龙战今方始，潇晦鸡鸣古所臧。大好家居犹自坏，枝栖萍寄事寻常。\n"}
{"title": "已亥杂诗 198", "industry": "清代", "author": "龚自珍", "content": "\n草创江东署羽陵，异书奇石小崚.。十年松竹谁留守？南渡飞扬是中兴。\n"}
{"title": "菩萨蛮", "industry": "宋代", "author": "朱敦儒", "content": "\n芭蕉叶上秋风碧。晚来小雨流苏湿。新窨木樨沈。香迟斗帐深。\n\n无人同向夕。还是愁成忆。忆昔结同心。鸳鸯何处寻。\n"}
{"title": "腊日二首", "industry": "宋代", "author": "张耒", "content": "\n腊日开门雪满山，愁阴短景岁将阑。江海飘落香元在，汀雁飞鸣意已还。佳节再逢身且健，一樽相属鬓毛斑。明光起草真荣事，寂寂衡门我自闲。\n"}
{"title": "次韵李教授闵雨", "industry": "宋代", "author": "王庭圭", "content": "\n赤帷使者朱斑车，重檐飞盖遮日乌。佛前下马来跪炉，草木焦卷苗欲枯。我亦本是耕田夫，仅能识字勤须臾。吟诗闵雨作时无，空劳皱眉捋髭须。安得年丰鼓不桴，便足饱饭甘樵苏。\n"}
{"title": "端午日集念斋邓太守池馆共观竞渡", "industry": "明代", "author": "区越", "content": "\n笑领风光上酒船，海龙飞动鼓喧填。俗情总为消邪沴，故事谁知吊楚贤。大白屡浮酣老眼，长虹一界破前川。习家池馆多新兴，借与山翁便醉眠。\n"}
{"title": "休休亭", "industry": "宋代", "author": "蒋之奇", "content": "\n势利煎人漫白头，休休休去是良谋。应须买取堪骑鹤，跨入芝田阆苑游。\n"}
{"title": "雪窦纪游八首 其五", "industry": "元代", "author": "黄溍", "content": "\n亭亭妙高台，迥出千峰上。怪松多十围，巨石非一状。心赏孰与同，昔贤有馀唱。\n"}
{"title": "溪亭夜吟", "industry": "宋代", "author": "胡仲弓", "content": "\n系缆堤边江水平，风来细细袭衣轻。淡烟几抹沙痕暗，新月一钩天际明。锦绣围中搜野趣，笙歌丛里和吟声。酒阑不尽迟留意，后约须寻李杜盟。\n"}
{"title": "虞美人（至当涂呈郭功甫）", "industry": "宋代", "author": "黄庭坚", "content": "\n平王本爱江湖住。鸥鹭无人处。江南江北水云连。莫笑醯鸡歌舞、瓮中天。\n\n当涂舣棹蒹葭外。赖有宾朋在。此身无路入修门。惭愧诗翁清些、与招魂。\n"}
{"title": "留别朱愚谷 其二", "industry": "清代", "author": "鲍台", "content": "\n湛湛零露繁，摵摵朔风栗。主人惜分携，华钱中宵设。玉管声参差，兰肴恣餔啜。坐久夜已阑，寒镫半明灭。出户霜天高，星斗灿以列。方晖透绮窗，明明如可掇。对此发欢颜，聊复纾郁结。\n"}
{"title": "锦鸡", "industry": "清代", "author": "恽珠", "content": "\n閒对清波照彩衣，遍身金锦世应稀。一朝脱却樊笼去，好向朝阳学凤飞。\n"}
{"title": "秋兴八首用杜子美韵 其六", "industry": "近代", "author": "杨寿杓", "content": "\n澧兰幼撷楚江头，归棹潇湘八月秋。黄口昔吞云梦气，青衫今抱汨罗愁。逐臣旧宅巢林鸟，帝子灵旗管水鸥。回首洞庭波渺渺，哀筝夜按古凉州。\n"}
{"title": "宿齐云寺", "industry": "宋代", "author": "黄公度", "content": "\n行李秋将老，停鞭日已西。深村见人少，孤寺与云齐。试问沾微禄，何如返故栖。鸡鸣不成寝，乘月下清溪。\n"}
{"title": "寄题宫师相公宴息园", "industry": "宋代", "author": "宋祁", "content": "\n相公纳衡枢，卜筑来东里。恤他匪足尚，自适乃云美。中园兴夷爽，薄言谢朝市。壤石非远迁，松竹皆故蒔。绛蘤谢游轩，素波鸣禊戺。遐苍眺京隩，侧缥抱嵩趾。畦塍互演漾，灌薄纷靃靡。崒崒相向山，溅溅自流水。高云靡还期，冥鸿无慕理。公时挟胜想，朅来遵逸轨。逢觞即陶然，坐树亦欣止。冲情舍天倪，妙歌怯物类。挥金屡空镒，爱客辄留屣。式俾卫公寿，弗取安石侈。有守卧淮壖，聆风竦予企。他日果西归，角巾望松梓。\n"}
{"title": "和宗易作屋之什", "industry": "宋代", "author": "陈傅良", "content": "\n欲因旧筑倍劳形，昔在先生配二程。梅树护持供北顾，萱堂润色作东荣。但堪樽俎来三益，何必籓墙屏五兵。若徙荼醾分乞我，亦令儿辈记家声。\n"}
{"title": "过百家渡四绝句 其三", "industry": "宋代", "author": "杨万里", "content": "\n柳子祠前春已残，新晴特地却春寒。疏篱不与花为护，只为蛛丝作网竿。\n"}
{"title": "寄武昌簿孙彦常", "industry": "宋代", "author": "孔武仲", "content": "\n羁旅悠悠岁月残，胜游无复似西山。从容把酒来天上，滴沥呜泉满坐间。醉思随风飘碧落，离襟和月堕荒湾。遥应蜡屐频登览，簿领无忧多书闲。\n"}
{"title": "次韵孚先兄宠示汲古佳章", "industry": "宋代", "author": "李光", "content": "\n瓮牖蓬窗守素风，弟兄来往一生中。祇凭六籍为修绠，岂有双梁架綵虹。朝市山林非有异，众生心佛本来同。谁知白首维摩老，万事都将袖被蒙。\n"}
{"title": "次韵刍父上巳日同游朱园四首 其一", "industry": "宋代", "author": "苏泂", "content": "\n朱园好在竹平安，地主相携到不难。记取今年修禊日，三人于此向风湍。\n"}
{"title": "醉翁吟", "industry": "宋代", "author": "梅尧臣", "content": "\n翁来，翁来，翁乘马。何以言醉，在泉林之下。日暮烟愁谷暝，蹄耸足音响原野。月从东方出照人，揽晖曾不盈把。酒将醒，未醒又挹玉斝向身泻，翁乎醉也。山花炯兮，山木挺兮，翁酩酊兮。禽鸣右兮，兽鸣左兮，翁{左鬼右页}鹅兮。虫蜩嚎兮，石泉嘈兮，翁酕醄兮。翁朝来以暮往，田叟野父徒倚望兮。翁不我搔，翁自陶陶。翁舍我归，我心依依。搏士慰我，写我意之微兮。\n"}
{"title": "和艺风见寄原韵", "industry": "清代", "author": "吴昌绶", "content": "\n离群一雁堕云边，瞥眼千花过劫前。杯酒生涯浇赵土，鬘华消息梦吴天。漏痕补屋摹新体，流潦妨车拾断篇。愁苦惯经还失笑，吾家先有道元笺。\n"}
{"title": "赋张芸叟蕃刀", "industry": "宋代", "author": "孔武仲", "content": "\n王师前年下灵州，先生奉诏为参谋。军书堆案不足道，欲斩名王悬髑髅。官供器械如山积，装结虽巧体质浮。传闻蕃刀最可用，买置不惜千金酬。沙河洗湔血痕尽，莹若一水横清秋。长庚辉辉夺明月，光景迸溢不可收。军回仓卒未及试，提挈万里来荒陬。空斋倒掩阅图史，深林永日号猩𪕋。挥鸣且欲惊暴客，敢议与国平冤雠。夜郎蒙恩放李白，炎岭得旨还幽求。轻船共泊长沙岸，几日对语清湘楼。红莲幕中邀客饮，雾雨咫尺迷汀洲。杂花落尽无处觅，官妓遣归不敢留。清欢未免假外物，共说铁剑胜倡优。君家所宝世稀有，满坐传看惊殊尤。护之太过却锈涩，顽藓郁结缠苍虬。横磨十万祇虚语，得此已足驰燕幽。今公又应元戎辟，真能寸截鲸鲵不。郗生入幕宜有画，定远出塞将封侯。我今喜得随君去，长江渺渺平天流。路危或恐逢水怪，尾脊崔崒当吾舟。烦公一效佽飞勇，为公椎鼓倾金瓯。\n"}
{"title": "晨起南窗晴日可爱戏作一绝", "industry": "宋代", "author": "陆游", "content": "\n萧散山林一幅巾，天公乞与自由身。茅檐不似宫塼暖，日满南窗也可人。\n"}
{"title": "霜花腴 用梦窗韵补寿彊邨侍郎", "industry": "近代", "author": "王国维", "content": "\n海漘倦客，是赤明延康，旧日衣冠。坡老黎邨，冬郎闽峤，中年陶写应难。醉乡尽宽。更茱萸，黄菊尊前。剩沧江、梦绕觚棱，斗边槎外恨高寒。回首凤城花事，便玉河烟柳，总带栖蝉。写艳霜边，疏芳篱下，消磨十样蛮笺。载将画船。荡素波、凉月娟娟。倩郦泉、与驻秋容，重来扶醉看。\n"}
{"title": "望浦烟", "industry": "明代", "author": "李梦阳", "content": "\n客愁何处落，涤涤冬浦烟。日出浦烟歇，客愁还复然。\n"}
{"title": "汉宫春 除夕", "industry": "清代", "author": "丁澎", "content": "\n此夕何时，未三更，还是旧年华发。韵光暗度，怕听明朝乌鹊。东风未透，故园梅、肯舒新萼。莫怪屠苏传遍，饮来迟、他乡杯酌。几处笙歌芳阁，忆灯前儿女，椒盘如昨。鸭炉烟烬，渐逗春衫香薄。强扶守岁，耐灯寒、翠钿斜落。到不如、早去寻眠，休教梦儿闲却。\n"}
{"title": "夜穿杭城宿吴山驿明日三司故人固请游西湖又明日遂拜岳王坟饮净慈寺时顾天锡郎中以公事寓杭不及预会 其二", "industry": "明代", "author": "程敏政", "content": "\n湖上东风水似苔，群公相约看山来。午钟殷殷穿低树，春宴纷纷集宝台。千里暂教尘梦醒，一尊思待故人开。兴酣更欲寻龙井，谁有风流续辩才。\n"}
{"title": "杏花画眉", "industry": "明代", "author": "刘泰", "content": "\n粉红花放满枝春，嫩色柔香过雨新。啼鸟一声庭院晓，隔窗催起画眉人。\n"}
{"title": "次韵谢俞山长见赠", "industry": "宋代", "author": "方回", "content": "\n年衰才尽懒挥毫，定有移文责鲁皋。学到紫阳今欲绝，诗如清老子能高。栖迟矮屋官犹冷，傲睨芳樽气自豪。试遣俚音辱聪听，未应堪比郁轮袍。\n"}
{"title": "春晴泛湖入城", "industry": "宋代", "author": "陆游", "content": "\n春色初回杜若洲，隔烟时见矫轻鸥。嵩云缑月年年梦，楚柁吴樯处处愁。鱼跃银刀论网买，酒倾绿蚁满杯浮。前生杜牧吾身是，又向江南遍倚楼。\n"}
{"title": "睡梦", "industry": "当代", "author": "钱钟书", "content": "\n别犹相忆睡全忘，目语心声两渺茫。情最生疏形最密，与君异梦却同床。\n"}
{"title": "思贤堂怀薛令", "industry": "宋代", "author": "刘子翚", "content": "\n创始人何在，空堂草棘侵。冲门狐窜急，穴柱蠹藏深。羽化王乔舄，尘昏子贱琴。独嗟民困甚，谁继昔贤心。\n"}
{"title": "夙兴", "industry": "宋代", "author": "陆游", "content": "\n老眼无眠觉夜长，揽衣不复待窗光。明星渐淡避初日，秋露已浓生晓凉。出草幽花红紫杂，穿林啼鸟去来忙。是中有趣君知否？喧寂年来已两忘。\n"}
{"title": "因客说秋秫水伤复用前韵", "industry": "宋代", "author": "陈傅良", "content": "\n风鲙不须盐豉好，霜螯须著酒船深。无由种秫求旁舍，旁舍秋螟已蠹心。\n"}
{"title": "鹧鸪天 夜怨", "industry": "明代", "author": "沈谦", "content": "\n肠断西园月满林。无聊空自拥寒衾。垂将珠箔从春去，挑尽银灯觉夜深。期屡负，梦难寻。不知流泪湿梦巾。口衔莲子兼红豆，尝遍相思苦在心。\n"}
{"title": "闻笛歌送人之塞上", "industry": "明代", "author": "王恭", "content": "\n横笛对离亭，扁舟越江口。月下何人最断肠，天涯怨别吹《杨柳》。《杨柳》繁音愁复愁，梧桐萧瑟江枫秋。长林半夜叶皆脱，积水三江云不流。长夜漫漫听未了，变羽回宫犹袅袅。越海天边鸟不飞，闽关月暗猿声小。须臾一曲更凄清，零落梅花满楚城。楚城迢迢接沙碛，边客闻之泪俱滴。黄埃积雪暗长关，绝域穷荒草根白。此夜愁心独对君，明朝怅别又离群。单于城上吹羌管，知尔相思不忍闻。\n"}
{"title": "病中述怀十首 其一", "industry": "明代", "author": "王绅", "content": "\n人身配两仪，至和乃无愆。运行一差忒，百疾从兹缠。智人善保养，调摄归本然。曰予昧斯理，情欲不自宣。内感仍外伤，水火相凝煎。形神几巳离，荣卫失其源。匪藉汤剂勋，胡能苟偷安。誓将更生日，保身如临渊。上以奉遗体，下以全天年。\n"}
{"title": "酬元美 其一", "industry": "明代", "author": "李攀龙", "content": "\n妾本秦宫女，少小扬蛾眉。早辱君王宠，朱颜骄自持。卷衣皆罗纨，明珠纵横垂。头上翠琅玕，爵钗珊瑚枝。盛年处深殿，容华天下知。一朝在里巷，遂为生别离。此身托古欢，南山犹可移。东邻荡子妇，泥沙委路岐。中心指秋日，同穴乃所期。\n"}
{"title": "陆探微员峤仙游", "industry": "元代", "author": "吴镇", "content": "\n梅阁重重翠绕遮，时时云气飐平沙。千峰树色藏朝雨，百道江声送晚霞。洞古数留仙子迹，溪回深护羽人家。遨游每忆无尘地，咫尺仍堪阅岁华。\n"}
{"title": "偈颂一百四十二首 其一二五", "industry": "宋代", "author": "释广闻", "content": "\n有则水里月，无则形名兆。即此是达磨眼睛，亦谓之衲僧顶门窍。\n"}
{"title": "广州 其一", "industry": "宋代", "author": "曾丰", "content": "\n室女环垂额，蕃儿布缠头。阓门罗姥妇，游艇售娼优。曲巷公渝滥，通衢乱溺溲。羊山来辄去，地恶不堪留。\n"}
{"title": "贤者之孝二百四十首·颜真卿", "industry": "宋代", "author": "林同", "content": "\n只是见忠节，何曾省孝诚。唐宗休叹息，犹未识真卿。\n"}
{"title": "失调名", "industry": "宋代", "author": "佚名", "content": "\n尽啜情一饱，泪珠弹子重搵，背人睡也。\n"}
{"title": "澧州早行 其三", "industry": "明代", "author": "黄公辅", "content": "\n东方渐觉日朦胧，山带烟岚淡抹工。穿树沿涯随径出，恍然人在画图中。\n"}
{"title": "题五泄瀑布四首", "industry": "宋代", "author": "喻良能", "content": "\n玉龙千丈自夭矫，飞雨十里长廉纖。愚柳一见心眼爽，未须界围观水帘。\n"}
{"title": "颂古三十九首 其二十", "industry": "宋代", "author": "释道枢", "content": "\n大悲菩萨千手眼，如人背手摸枕头。猢孙跳出布袋口，不妨随处逞风流。\n"}
{"title": "蝶恋花·梨叶初红婵韵歇", "industry": "宋代", "author": "欧阳修", "content": "\n梨叶初红婵韵歇。银汉风高，玉管声凄切。枕簟乍凉铜漏彻。谁教社燕轻离别。草际虫吟秋露结。宿酒醒来，不记归时节。多少衷肠犹未说。珠帘夜夜朦胧月。\n"}
{"title": "知郡太博临宴公宇诗以为谢唐林夫在席", "industry": "宋代", "author": "孔平仲", "content": "\n眷深贤守已忘形，肯屈旌旗到小亭。坐有嘉宾仙骨秀，门无俗客暮山青。荐樽施遣供蔬甲，秉烛相随看菊铃。欲识主人书馆淡，短檠灯火漆函经。\n"}
{"title": "偈六十九首", "industry": "宋代", "author": "释道宁", "content": "\n长老未离方太里，鼓声先为剖圆音。眼闻耳见非他事，何必驱驰向外寻。\n"}
{"title": "忆秦娥 美人足。以下三首社集分赋 其一", "industry": "清代", "author": "陈世祥", "content": "\n双莲小。是伊行处成香草。成香草。一弯三寸，量来还少。午帘小立苔声悄。绿阶点定相思稿。相思稿。若教掌上，着人情饱。\n"}
{"title": "花园癸亥东巡时道经此地繁柯密叶郁然犹存昔曾托兴成章兹复摛毫命什 其一", "industry": "清代", "author": "弘历", "content": "\n闻说名园近，兴怀昔景赊。丛中无别草，枝上想繁花。了了增山色，堂堂阅岁华。本来百兽避，底用木栏遮。\n"}
{"title": "古战场", "industry": "明代", "author": "徐勃", "content": "\n衰草残云古战场，腥风吹血溅衣裳。尘沙一望三千里，惟见马头斜日黄。\n"}
{"title": "题鹤鸣亭 其一", "industry": "宋代", "author": "辛弃疾", "content": "\n种竹栽花猝未休，乐天知命且无忧。百年自运非人力，万事从今与鹤谋。用力何如巧作凑，封侯原自曲如钩。请看鱼鸟飞潜处，更有鸡虫得失不。\n"}
{"title": "芜湖舟中", "industry": "清代", "author": "姚斌敏", "content": "\n虽无祖生志，慷慨且登舟。山色朝昏异，涛声日夜流。灵风殊恍惚，沙鸟自夷輶。落日宿何处，萧萧芦荻秋。\n"}
{"title": "悼张聚之二首 其一", "industry": "明代", "author": "皇甫汸", "content": "\n宪也初非病，桑乎竟是灾。梁空闻燕语，门掩见花开。穗帐春风冷，藜灯夜雨哀。从今断鸡黍，那复故人来。\n"}
{"title": "赠台湾名教授汪中老三首 其一", "industry": "当代", "author": "何永沂", "content": "\n本来银汉是红墙，云外飞来挟彩章。心架小桥豪气在，喜君呼酒尚能狂。\n"}
{"title": "送族弟元迪", "industry": "元代", "author": "何中", "content": "\n老去逢人怯送行，弟兄分手若为情。明时难使高才隐，为客当令远业成。桂岭寒烟通郢树，逍遥夜雨入彭城。明朝便自堪回首，不待秋风过雁声。\n"}
{"title": "望江南 其一", "industry": "清代", "author": "宁调元", "content": "\n繁华梦，梦到几时醒。风景都非人事改，只余皓月射疏棂。还似旧时明。\n"}
{"title": "忆陜西 其一", "industry": "清代", "author": "玄烨", "content": "\n长安城阙昔曾游，黄水名山宛在眸。清渭东流流自在，阳关远去去何休。民稠地险人难化，谷贱年丰信有收。衰老无能再一览，缅怀西顾愈添愁。\n"}
{"title": "早春野泊寿宁观", "industry": "宋代", "author": "刘敞", "content": "\n小径连村行几曲，垂杨未绿草成蹊。门前野水还如带，恐是仙源使客迷。\n"}
{"title": "观澜亭", "industry": "明代", "author": "陶安", "content": "\n江头下马俯惊湍，懒把娇娥作意看。鲸背风烟诗客远，酒边花木醉翁欢。日斜淮浦渔歌近，秋老吴天雁字寒。万顷银河生脚底，乘槎何似倚栏干。\n"}
{"title": "题郭藕舲唐人善业泥拓本", "industry": "清代", "author": "路德", "content": "\n何人佞佛镂佛像，坐令尺土开精蓝。面列三行字十二，楷法颇似师河南。吾乡珍宝富山薮。周秦旧物靡不有。吉金乐石难具详，毡包驼载东南走。弇山尚书遍搜索，竟有遗珠沈未取。后来游者拾得之，一朝又入郭熙手。嵯峨雨过秋色佳，拓本示我双眸揩。三十六相但仿佛，净土几岁遭沈埋。吴画杨塑不可见，对此聊可开幽怀。昌黎辟佛谏迎骨，订交方外忘形骸。文人好古足清玩，岂学苏晋甘辰斋。惜哉挫角字缺一，鍊石不用劳神娲。大唐二字恰连缀，断甓凑泊同诗牌。玉卮无当世犹訾，得鼎折足占者止。人间缺陷长苦多，巧合安能尽如此。披册忽然忆畴曩，慈恩塔下寻幽往。秦人熟视竟空还，吴客今来惬新赏。人失人得无町畦，员穹方舆大且广。太仓粳稻来吴阊，京师十载沾芳香。罗纨绮绣更精绝，西人之子纷盈箱。百货杂锸不迁地，先圣何苦为车航。老夫才尽句难警，歌诗不类惭东阳。案头笑指旧笔墨，二物亦是南人将。\n"}
{"title": "同前作代札寄鲁汉先生未果二首2000 其二", "industry": "当代", "author": "卢青山", "content": "\n当时听法犹前日，一卧深山十载奔。雏凤有声已喑哑，老骐伏枥尚嘶鸣。寻常见惯春风旧，廿一重来世纪新。餐饭且加祝翁健，请看问字满堂庭。\n"}
{"title": "和秦太守廷韶游虎邱韵", "industry": "明代", "author": "史鉴", "content": "\n虎邱寺里相逢处，柳亸花娇路不分。泽畔纫兰为杂佩，壁间剜藓读遗文。清吟羡得江山助，老懒思将笔砚焚。晚漱馀酣泉上立，万家烟火隔松云。\n"}
{"title": "题《咏物春秋》", "industry": "近代", "author": "吴伞", "content": "\n新鸟争鸣耳闹聋，眼花摇落万般空。无端呕出胸中物，化作吟秋四壁虫。\n"}
{"title": "一萼红", "industry": "近代", "author": "谢觐虞", "content": "\n水堂阴，倚云根岸帻、露粟映斜簪。旅雁传声，山蛾敛黛，秋色何事冥沉。人意共清商早换，聆高唱、暂寂雨中禽。池馆风流，河山尘壒，呼唤登临。还说东南宾主，自渡江烽火，节序惊心。万感吴钩，五噫梁咏，过时人物追寻。称湔祓乱离情绪，好壶觞、一醉贱黄金。知否兰亭图就，画浅愁深。\n"}
{"title": "西山杂诗七首 其一", "industry": "明代", "author": "李东阳", "content": "\n下马溪桥散步行，暑风絺纻入林清。村殽野饭匆匆发，碧水青山面面迎。踏尽平堤怜草绿，到来幽谷见云生。西湖胜事年年别，几日愁多不出城。\n"}
{"title": "临平舟中", "industry": "清代", "author": "冯元锡", "content": "\n一带莎堤叠石斜，傍峰临水有人家。旧圈屋壁多编竹，新辟山田为种茶。岸阔轻帆同鸟疾，林深高寺有云遮。扁舟领略汀洲趣，间看晴蜒集藕花。\n"}
{"title": "题十里塘夜景", "industry": "宋代", "author": "杨万里", "content": "\n物色当秋半，登临更夜阑。山光倒眠水，水影上摇山。宿鹭都飞去，渔人独未还。老夫与明月，分割一清湾。\n"}
{"title": "和毅公赋谢仙", "industry": "宋代", "author": "沈辽", "content": "\n常爱金泉谢自然，题诗多在蕊珠篇。玄洲灵草自有种，西郭故人还作仙。飞驭飘摇谁可想，断云流散世空怜。锦江何处无由到，乞与齐谐异日传。\n"}
{"title": "河渎神 山旅舍逢何蕤音侍御兼讯曹顾庵学土", "industry": "清代", "author": "丁澎", "content": "\n风雪桥迟。山家共倒鸆瓷。袁安高卧已多时。为子折简招之。何如旧日岷阳宅。马蹄早趁霜热。满地昏鸦树白。烦君敬谢逋客。\n"}
{"title": "喜得郭三果园慰问", "industry": "清代", "author": "曹家达", "content": "\n三载南归雁，音书难可寻。忽烦邮吏足，来慰故人心。道茀豺狼肆，天寒江海深。望风各怀想，不敢儗辰参。\n"}
{"title": "丙寅冬日遣兴二首 其一", "industry": "近代", "author": "刘家传", "content": "\n老去情怀殊坦荡，平生得失等鸡虫。檐前滴水终归海，天际孤云巧作峰。对月不吟断肠句，扬帆何畏打头风。偶然临镜看吾影，瘦骨嶙峋气尚雄。\n"}
{"title": "病中辱周彦明吴彦冲下顾荒寂长篇短句间见层出懒拙不即奉答姑述唐律十解以谢 其七", "industry": "元代", "author": "唐桂芳", "content": "\n平生爱慕程文学，一见浑如骨肉亲。侨寓厌听芦叶雨，故乡未老蕨芽春。骚坛高筑成勍敌，佛屋相依结近邻。大小溪头田百顷，山鸡野鸭未为贫。\n"}
{"title": "虞万州 其二", "industry": "宋代", "author": "魏了翁", "content": "\n江上有何乐，萧然吾亦忘。午眠春寂历，晚步水沧浪。倦去推门入，忺来索酒尝。清风那复见，江阔莫云长。\n"}
{"title": "喜晴", "industry": "清代", "author": "弘历", "content": "\n黍禾阡陌播耕齐，近远新沾雨一犁。更值快晴风日好，旅人跋涉免冲泥。\n"}
{"title": "温泉", "industry": "宋代", "author": "强至", "content": "\n壮观悲凉旧迹存，莲花泉暖至今温。行人莫罪无情水，一笑华清是祸源。\n"}
{"title": "石门店 其一", "industry": "清代", "author": "弘历", "content": "\n跋马石门店，村墟飏晓烟。今年秋好在，前岁景依然。场圃无隙地，华胥极乐天。更看冬麦播，绿意遍遐阡。\n"}
{"title": "看蜀女转昭君变", "industry": "唐代", "author": "吉师老", "content": "\n妖姬未著石榴裙，自道家连锦水濆。檀口解知千载事，清词堪叹九秋文。翠眉颦处楚边月，画卷开时塞外云。说尽绮罗当日恨，昭君传意向文君。\n"}
{"title": "塞垣春·漏瑟侵琼管", "industry": "宋代", "author": "吴文英", "content": "\n漏瑟侵琼管。润鼓借、烘炉暖。藏钩怯冷，画鸡临晓，怜语莺啭。殢绿窗、细咒浮梅盏。换蜜炬、花心短。梦惊回，林鸦起，曲屏春事天远。迎路柳丝裙，看争拜东风，盈灞桥岸。髻落宝钗寒，恨花胜迟燕。渐街帘影转。还似新年，过邮亭、一相见。南陌又灯火，绣囊尘香浅。\n"}
{"title": "和可斋太平燕会奉酬广西诸公韵", "industry": "明代", "author": "张岳", "content": "\n城外青山画戟同，长廊丝管度南风。使君高谊双白璧，旅客扁舟一远鸿。具共琴尊宽夙昔，还开匣剑看雌雄。江边沙际孤烟起，列炬分携暝色中。\n"}
{"title": "戏答故人打油八首 其四", "industry": "当代", "author": "陈振家", "content": "\n地自崎岖天自斜，归期一事问何赊。方忙遍岭搜岩果，又急沿溪摘蕨芽。欲往竹林收短笋，却经泥坎索长蛇。心耽故旧常牵挂，甫拟缚柴浮海槎。\n"}
{"title": "五日集金沙观竞渡", "industry": "明代", "author": "游朴", "content": "\n五日龙舟并水涯，锦幖绮席集金沙。百花潭暖鱼吹浪，万里桥长鹜落霞。度外疏篁侵客坐，隔林新艾入人家。留连薄晚还酣舞，影乱遥天纤月斜。\n"}
{"title": "寄赵庆孙", "industry": "清代", "author": "王烻", "content": "\n少壮舍我去，回忆如隔生。古人皆百年，安取多余赢。此刻未即草木腐，此刻足与日月争。日日日有明，月月月有盈。数之已山积，览之无寸程。人生如此便了却，而何不可齐殇彭。故人远相问，珍贶非瑶琼。迟迟久未报，何以慰其情。生前之日操之己者且无据，死后之日听诸人者将安凭。\n"}
{"title": "满庭芳 芍药", "industry": "明代", "author": "高濂", "content": "\n浥露蒸霞，翻阶压槛，亭亭艳吐韶华。枝头弄雨，似故傍风斜。细剪绛绡金缕，把腰围、巧斗堪夸。把酒怜春去，万花落处，朵朵含葩。更敧风覆玉，囊簇红纱。汉苑紫云归玉佩，羡扬州、艳赏谁家。喜唱入，歌喉蕴藉，照月醉琵琶。\n"}
{"title": "在怀县作诗二首 其二", "industry": "魏晋", "author": "潘岳", "content": "\n春秋代迁逝，四运纷可喜。宠辱易不惊，恋本难为思。我来冰未泮，时暑忽隆炽。感此还期淹，叹彼年往驶。登城望郊甸，游目历朝寺。小国寡民务，终日寂无事。白水过庭激，绿槐夹门植。信美非吾土，祗搅怀归志。眷然顾巩洛，山川邈离异。愿言旋旧乡，畏此简书忌。祗奉社稷守，恪居处职司。\n"}
{"title": "寄吴晦叔", "industry": "宋代", "author": "方樗", "content": "\n地僻书难到，春寒病转深。遥怜梅剪玉，更想柳摇金。几砚平生事，杯觞隔岁心。恐君亦思我，迢递寄愁唫。\n"}
{"title": "六盘山诗", "industry": "清代", "author": "梁联馨", "content": "\n绕径寒云拂步生，巑岏青嶂压孤城。东连华岳三峰小，北拥萧关大漠平。山外烟霞闲隐见，世间尘土自虚盈。劳人至此深惆怅，樵唱悠悠何处声。\n"}
{"title": "酬李卿", "industry": "明代", "author": "吴去疾", "content": "\n李卿好客天下无，日日相过惟酒徒。眼花耳热不复醉，瓶罄樽空还复酤。去年解后留君第，七日疏狂淹客途。近有新词来寄我，洒然清兴满江湖。\n"}
{"title": "次韵答王子贤所寄五首", "industry": "宋代", "author": "黎廷瑞", "content": "\n夜读新诗重惘然，绝怜尘土过年年。月供那有千壶俸，日费元无一块钱。庞老何心更城府，陶公素志只园田。桃源不在乾坤外，欲问渔郎觅钓船。\n"}
{"title": "题王季安主簿佚老堂二首 其一", "industry": "宋代", "author": "杨万里", "content": "\n造物那能恼我曹，软红尘里漫徒劳。是中却有商量处，且道青原几许高。\n"}
{"title": "再游卧佛寺七首 其七", "industry": "清代", "author": "戴亨", "content": "\n望佛佛犹卧，还寻旧路回。野禽随上下，流水亦潆洄。来处云何在，归途日已颓。回看深翠里，瞬息隔尘埃。\n"}
{"title": "栀花", "industry": "宋代", "author": "程珌", "content": "\n青琅削叶玉花细，独占炎皇第一天。未羡冰桃垂夏后，且看金子粲秋前。\n"}
{"title": "句 其一", "industry": "唐代", "author": "廖融", "content": "\n云穿捣药屋，雪压钓鱼船。\n"}
{"title": "花深深 闺怨", "industry": "明代", "author": "顾媚", "content": "\n花飘零。帘前暮雨风声声。风声声。不知侬恨，强要侬听。妆台独坐伤离情。愁容夜夜羞银灯。羞银灯。腰肢瘦损，影亦伶仃。\n"}
{"title": "春日简孟颍仙", "industry": "清代", "author": "戴亨", "content": "\n晴郊野趣耽腐儒，出郭寻春亲鸥凫。花柳多情久相待，溪山有约焉可孤。载酒扁舟故人共，随筇浅草新雨濡。收来蘋池竹里句，将绘辋川摩诘图。\n"}
{"title": "再吟二绝 其一", "industry": "宋代", "author": "张侃", "content": "\n绕堤尽种木芙蕖，杨柳阴中动碧虚。待得秋来花胜锦，柳丝断续怕风梳。\n"}
{"title": "次韵题竹鹤老人画", "industry": "明代", "author": "程敏政", "content": "\n林间二客妙无语，溪上一航随所之。江山偶尔兴不浅，谁说丹青老未奇。\n"}
{"title": "书怀四绝 其一", "industry": "明代", "author": "王世贞", "content": "\n上马琵琶别汉宫，玉颜休更怨东风。看他前殿麒麟阁，也自黄金问画工。\n"}
{"title": "南溟感怀", "industry": "清代", "author": "杨圻", "content": "\n觚棱万里望宸辉，花乱莺流事事悲。自古英雄愁落日，半生歌哭惜芳时。家山玉垒春无极，水草珠崖客有思。欲到高唐梦巫峡，行云出海去迟迟。\n"}
{"title": "卢申之以惠山泉二斗为赠因忆南仲周友二首", "industry": "宋代", "author": "强至", "content": "\n文园病渴酒难浇，望见南泉意已消。买得茶来无铫煮，只将清泠送箪瓢。\n"}
{"title": "贺友人丝桐复归", "industry": "宋代", "author": "陈起", "content": "\n春到牡丹花事阑，惜春约客游湖山。烟光万态属吟思，白石清泉流指间。双成解后兰舟驻，索纸大书春草句。成此风流一段奇，乐事百年能几遇。薄暮归来雨湿衣，买舟庇此十三徽。小梢愚怮阻人意，客散河梁灯火微。方将清事夸儿妇，桐君羽化无何有。一壶千金何处寻，愁绝瓠巴无措手。要知烦恼所根株，以爱布种当芟除。赵璧既返懽如初，哦诗称贺敢后欤。\n"}
{"title": "游仙都五首", "industry": "宋代", "author": "吴谨微", "content": "\n山下霏微雨洒尘，门前嘹唳鹤迎人。遂成一觉仙都梦，更访遗踪得隐真。\n"}
{"title": "月湖竹枝词四首题四明俞及之竹屿卷 其一", "industry": "元代", "author": "乃贤", "content": "\n丝丝杨柳染鹅黄，桃花乱开临水傍。隔岸谁家好楼阁，燕子一双飞过墙。\n"}
{"title": "同洪孝廉璇枢自彭山抵黄山渡视罗通守璋病越日买舟从杨墅村还郡寓舟中得诗三章 其一", "industry": "清代", "author": "姚燮", "content": "\n地虽非僻陬，穷路多侧纡。春深犹腊风，摇动山色枯。山色落我旁，暗欲冰我襦。回顾同行人，容亦鲜所愉。似嫌颓阳中，树影身同臞。转树出村屋，绕村多败菰。中有门不开，是为故人居。故人病方剧，守门但惟乌。叩久仆始应，见客还入趋。故人闻客来，拥被忘其劬。一别已四年，握手惊喜俱。急倾宿瓮浆，真气来浃孚。醉蹴庭草行，霜重青难苏。\n"}
{"title": "大湖驿寄建州同年窦职方", "industry": "宋代", "author": "蔡襄", "content": "\n别驿临溪曲，清寒结晓阴。滩声生乱石，雨意在閒林。登第年华久，相逢礼受深。茶山春物近，那得共追寻。\n"}
{"title": "同许静馀先生游山", "industry": "明代", "author": "高攀龙", "content": "\n新凉甘雨遍汀洲，况复山中桂树秋。以我中年窥静理，知君晚节解閒游。喜看岩竹穿幽径，爱听松风上小楼。满地夕阳收拾去，并将明月载归舟。\n"}
{"title": "大店驿", "industry": "明代", "author": "潘一桂", "content": "\n一身随物役，迢递涉关河。草市悬羁靮，山风冷饆啇。饿鹰褰食去，田鼠掠人过。常慕孤游乐，今宵涕泪多。\n"}
{"title": "杂诗绝句十七首 其十七", "industry": "宋代", "author": "梅尧臣", "content": "\n河畔有钓翁，团泥为瓮缶。坐想秦人声，思倾杜陵酒。\n"}
{"title": "安南使令上头翰林校书阮法献诗四绝次韵答之 其一", "industry": "明代", "author": "张以宁", "content": "\n封王赐印出天家，授旨临轩遣使华。遥想南交迎诏日，望云群拜六龙车。\n"}
{"title": "句", "industry": "宋代", "author": "张釜", "content": "\n回首重阳嗟。\n"}
{"title": "题僧照", "industry": "清代", "author": "姚鼐", "content": "\n少通轻侠老如冰，禁兄蒲团学小乘。閒说秣陵前日事，只疑元是六朝僧。\n"}
{"title": "即事六首 其三", "industry": "宋代", "author": "陆游", "content": "\n闲行静坐乐谁知，红饭青蔬美有馀。常笑痴人不更事，时时愁叹欲何须。\n"}
{"title": "鉴湖", "industry": "宋代", "author": "喻良能", "content": "\n忆昔未曾游鉴水，画图髣髴见非真。年来饱泛同苕霅，宁愧江湖旧散人。\n"}
{"title": "席上集唐句留别陈鹿侪秀才", "industry": "清代", "author": "林朝崧", "content": "\n水国春寒阴后晴，柳条藤蔓系离情。相逢意气为君饮，唯觉樽前笑不成。\n"}
{"title": "璧山牛心山道中四首 其三", "industry": "当代", "author": "陈仁德", "content": "\n几处蓬蒿掩废墟，荒田蔓草未耕锄。遥闻犬吠山溪外，疑有人家隔水居。\n"}
{"title": "次韵答任贡父见寄三首 其三", "industry": "宋代", "author": "项安世", "content": "\n日者人间世，家传洛下书。谁能定真实，转觉堕空虚。莫倚文无害，常怀行有馀。词华非所欠，水溢自成渠。\n"}
{"title": "纪念云骑尉刘仲凡先生咸丰庚申陡沟死难八首 其四", "industry": "近代", "author": "朱子镛", "content": "\n国家几见变更时，不废先生旧小祠。此际满城同奠酒，当年七日痛陈尸。铁牛犹记亲屠否，风鹤依稀想见之。羡杀龙孙能步武，一官都尉袭云骑。\n"}
{"title": "聂政", "industry": "明代", "author": "屈大均", "content": "\n鼓刀难隐姓名深，车骑何来知己心。仲子殷勤能具酒，夫人粗粝敢辞金。直诛韩相惊雄剑，不使秦王待雅琴。有姊悲哀频殉义，岂须皮面向刀砧。\n"}
{"title": "静室 其二", "industry": "清代", "author": "弘历", "content": "\n结宇只三楹，千峰四座迎。岩松真古貌，山鸟不凡声。晋帖临窗拓，吴茶就涧烹。万几欣少暇，偶此寄崇情。\n"}
{"title": "杂诗百首 其六十七", "industry": "当代", "author": "陈永正", "content": "\n失我箧中珠，此心犹自镇。失我床头书，此心亦同烬。\n"}
{"title": "一蠓吟同留承旨赋", "industry": "元代", "author": "陈宜甫", "content": "\n一蠓飞从何处来，泊我书叶如点埃。眼明细辨见形状，喙潜脚动翼稍开。虽云区区至微命，汝亦含灵存本性。不随蚋蟆𠾱人肤，独立暂时那忍屏。君不见庄生广论万物齐，蚊睫可托焦螟栖。仲尼一听老聃语，自愧闻道犹醯鸡。呜呼古人已往不复返，对汝兴思重嗟叹。\n"}
{"title": "宋陵", "industry": "明代", "author": "顾璘", "content": "\n玉辇横江一苇通，青山聊此凿玄宫。兵戈不救长河外，剑履终沈瀚海东。末路强胡休自得，中兴诸将果谁雄。当年定鼎虚筹策，千古愁云泣梓桐。\n"}
{"title": "雨夕陈仪翔年丈过小斋话旧同赋十首 其十", "industry": "明代", "author": "邓云霄", "content": "\n剪烛高斋夜未央，一尊款曲话偏长。班荆正好宽离索，沽酒何须问客囊。风雨此时情脉脉，蒹葭他日恨苍苍。预愁岐路还南北，未唱阳关已断肠。\n"}
{"title": "酬滕野云", "industry": "元代", "author": "赵孟頫", "content": "\n滕君本臞儒，肝鬲足清气。赋诗多秀句，往往含古意。大誇江山美，一洗尘土翳。平生有诗癖，得句时自憙。尔来荒芜甚，枯涩常内愧。锦绣忽堕前，令我喜不寐。功名亦何有，富贵安足计。唯有百年后，文字可传世。霅溪春水生，归志行可遂。閒吟渊明诗，静学右军字。但恐君未閒，书成无由寄。\n"}
{"title": "端午内中帖子词·太上皇后阁", "industry": "宋代", "author": "王珪", "content": "\n几年退乐紫房居，天下犹传还政书。玉案焚香读黄老，人间宫殿午阴初。\n"}
{"title": "自涟漪寄薛绍彭", "industry": "宋代", "author": "米芾", "content": "\n老来书兴独未忘，颇得薛老同徜徉。天下有识推鉴定，龙宫无术疗膏肓。淮风吹戟稀讼牒，典客闭阁闲壶浆。吟树对山风景聚，墨池濯砚龟鱼藏。珠台宝气每贯日，月观桂实时飘香。银淮烛天限织女，烟海括地生灵光。俊儿乃是翰墨侣，侠竹不使舆卫将。象管钿轴映瑞锦，玉鳞棐几铺云肪。依依烟华动勃郁，矫矫龙蛇起混茫。持此以为风月伴，四时之乐乐未央。部刺不纠翰墨病，圣恩养在林泉乡。风沙涨天乌帽客，胡不东来从北荒。\n"}
{"title": "叔父宝印师往", "industry": "宋代", "author": "王十朋", "content": "\n挂冠林下近来无，谁谓僧中有二疏。应笑红莲幕中客，故园三径已荒芜。\n"}
{"title": "奚志大兄弟双寿", "industry": "明代", "author": "王缜", "content": "\n君家生业起辛勤，白首相看肯二心。华萼并辉怡悦色，埙篪协奏友于音。名从仁寿誇双璧，义共襟裯抵万金。醉里试歌棠棣句，凡今人世更谁亲。\n"}
{"title": "菊", "industry": "宋代", "author": "叶茵", "content": "\n寿客若为情，风流友麹生。殿秋安晚节，为隐被香名。曼衍南阳种，凄凉楚泽英。见山应自语，今古风渊明。\n"}
{"title": "潮州城北阁", "industry": "当代", "author": "张力夫", "content": "\n江逝寒秋水，山馀淡墨痕。老城墙一段，半没古榕根。\n"}
{"title": "古像赞二百零五首 其二十二 周文王", "industry": "明代", "author": "孙承恩", "content": "\n于穆文王，纯一不已。道接羲皇，重爻演义。神化无迹，至德不形。大哉乾元，穹然高明。\n"}
{"title": "早朝六首 其二", "industry": "明代", "author": "江源", "content": "\n万国圭璋捧赭袍，春云送色晓鸡号。风传漏刻星河曙，云卷珠帘剑佩高。金殿烟霞浮黼扆，羽林冠盖竖旌旄。君臣契合同尧舜，池上于今有凤毛。\n"}
{"title": "红梅八首 其八", "industry": "清代", "author": "华蘅芳", "content": "\n危楼一角月三更，酒态撩人半醉醒。短笛腔中愁落魄，卖花声里幸无名。烧残绛蜡心还热，披上绯衣色更明。可惜成荫先结子，不教飞燕试身轻。\n"}
{"title": "题烈妇张沈氏殉节事古体九解 其九", "industry": "清代", "author": "陈肇兴", "content": "\n人慕妇，烈且贞。我作歌，戒贪生。吁嗟乎，女子仗义能杀身，何乃国家多全躯保妻子之庸臣。\n"}
{"title": "杏花 其一", "industry": "宋代", "author": "王禹称", "content": "\n红芳紫萼怯春寒，蓓蕾粘枝密作团。记得观灯凤楼上，百条银烛泪阑干。\n"}
{"title": "句", "industry": "宋代", "author": "丰稷", "content": "\n日来月往无成期，好把心源早夜思。\n"}
{"title": "游硖石西山访逵上人坐天开图画所为设酒赋诗", "industry": "明代", "author": "贝琼", "content": "\n清明无雨试登山，丹井西头一扣关。石戴楼台飞鸟外，天开图昼白云间。桫椤树合阴初绿，踯躅花残色尚殷。却喜远公能置酒，老夫为汝一开颜。\n"}
{"title": "师夔令尹作树石图以寄其友黄君复纪别时之景也阅而有赋二绝 其一", "industry": "明代", "author": "林弼", "content": "\n杨柳江头送客归，暮潮初落见渔矶。画图无限怀人意，云树依依又夕晖。\n"}
{"title": "秋江鸥鹭图二首 其二", "industry": "明代", "author": "孙绪", "content": "\n共爱修翎占浅莎，鲈鱼荇带满晴波。谁知豢养樊笼处，不似江头野兴多。\n"}
{"title": "同大孙状元送杨甫之薄中", "industry": "宋代", "author": "魏野", "content": "\n薄本舜都州，君思独去游。云分五老顶，河喷二妃楼。雨足禾初熟，霜迟叶尚稠。此行贫莫叹，饮饯是三头。\n"}
{"title": "峡口晚泊四首 其二", "industry": "明代", "author": "吴肜", "content": "\n翠壁隐残照，沧洲生夕阴。鸥鸟忽飞去，幽幽春水深。涉险念先训，观风推圣心。功名觉迟暮，萧飒二毛侵。\n"}
{"title": "送秀大师", "industry": "宋代", "author": "释重顯", "content": "\n岩窦宵寒拥山帔，月高古木霜禽睡。西庵禅者来扣门，别我凌晨下层翠。欲留不可留，寫意不及意。屈眴迢迢安足云，花偈联联太容易。君不见刘阳叟，绝希冀，送人只道无他事。行行会有知音知，何必清风动天地。\n"}
{"title": "春日沈令纯父邀集来鹤轩二首 其一", "industry": "明代", "author": "欧大任", "content": "\n花开一县春，退食更邀宾。经术知高第，词华本近臣。城隅霞并落，厅事鸟相亲。右率今离夜，应怜楚濑人。\n"}
{"title": "颂古七首", "industry": "宋代", "author": "释胜", "content": "\n乙己大人丘，丛林为冠雠。利牙如剑戟，生杀有来由。\n"}
{"title": "石莲七十七自寿词 其九 满庭芳", "industry": "清代", "author": "吴重憙", "content": "\n因之迁调。任以领袖，使继欧包。一心慎恤刑章考。阳世阴曹。一重轻严如斧钺，一出入判决秋毫。十八年为郡守，落得个循资旧套。衣绣斧方操。\n"}
{"title": "官舍十咏 其四", "industry": "明代", "author": "梁维栋", "content": "\n官微牛马走，何日不风烟。鸡肋贫随我，乌飞老趁年。著书费目力，贳酒引情颠。早作归欤计，高楼得稳眠。\n"}
{"title": "圣孝瑞应诗", "industry": "明代", "author": "杨士奇", "content": "\n惟皇御极，八纮率俾。曰孝曰仁，爰教爰理。惟皇考妣，著存无间。岂曰羹墙，斯须有见。洋洋圣灵，陟降在天。遑遑孝思，皇心有虔。乃循玄范，乃脩金录。爰伸终慕，暨惠普率。惟皇渊衷，斋庄纯一。对越有严，有恪有翼。上帝有言，忱孝予子。百神有言，笃恭于主。至诚感孚，祯应骈臻。缟鹤傞傞，青鸾䎙䎙。下上坛壝，周旋庑序。徘徊翱翔，如掖神驭。煜煜宝盖，绛节黄麾。流越端门，如神往来。复有神人，有言有告。出入倏忽，邈不可究。复有卿云，五章烂垂。轮囷葳蕤，琪叶金支。粲粲天乳，湑湑甘露。既零道苑，亦降陵树。厌浥琼脂，淋漓玉津。以荐以餐，统和天人。讫事秉虔，如盥未荐。绳绳休徵，叠出层见。有深规甃，有泉潗潗。苾芬充达，沾者酡颊。穹祇发祥，式昭孝诚。群臣拜手，皇德之徵。皇曰匪予，天地考妣。降鉴畀祐，锡时蕃祉。自昔明圣，膺祥务敬。汝予恊恭，庶臻永庆。群臣拜手，惟皇圣明。皇不自圣，臣敢怠宁。有臣士奇，纪载是职。敬陈歌诗，永播无极。\n"}
{"title": "五龙湾", "industry": "宋代", "author": "陈岩", "content": "\n石骨分开四角棱，日华磨透镜光明。水流圆折仍方折，忽作铿然戛玉声。\n"}
{"title": "前题", "industry": "明代", "author": "聂镛", "content": "\n虎头公子最风流，只看仙人紫绮裘。筑室爱临溪侧畔，钩帘坐见水西头。当时把笔题江竹，最忆看山立钓舟。爱有高才于逸士，清秋不厌与君留。\n"}
{"title": "四时闺咏和翠娜即次原韵 其二", "industry": "近代", "author": "温倩华", "content": "\n向晚荷风一院香，芭蕉帘外月初黄。荧灯作队劳相引，九曲桥边来乘凉。\n"}
{"title": "到阙政府以辟郡未下隔封", "industry": "宋代", "author": "程公许", "content": "\n练纸密衔袖，宫门报隔班。衷肠郁未吐，殿槛可容攀。巨用须桴栋，旁搜及蒯菅。对扬当有日，倾尽不须删。\n"}
{"title": "唐多令 其一 曾波阁玩月同雁冰诸君用稼轩韵", "industry": "清代", "author": "吴绮", "content": "\n双鹤下缑山，青天月未残。对澄波、共倚朱栏。秋气着人罗袂爽，清露冷，不知寒。作客几时还，相逢且尽欢。况芙蓉、正耐人看。起舞花前仍大笑，谁似我，与君闲。\n"}
{"title": "题昼石", "industry": "近代", "author": "郭风惠", "content": "\n气豪欲拔山，酒渴思吞海。盘礴无由宣，泼墨写大礧。仰见蠲退飞，砉然星陨块。苍莽突兀中，浑然元气在。懒听生公法，那顾米颠拜。溜雨长莓苔，蔽霜芘兰茝。不见飞将军，化虎滋众骇。阅世静葆寿，幽贞不可改。神娲终当逢，补天且少待。\n"}
{"title": "西林八景 其五 流虹冈", "industry": "元代", "author": "陈谟", "content": "\n涌月散金波，流辉动神螺。海翁逐鸥戏，孺子濯缨歌。\n"}
{"title": "望金台", "industry": "明代", "author": "苏葵", "content": "\n望金台，金台远，人间骐骥同驽蹇。乐生陆沈郭隗微，何用胸蟠千万卷。望金台，金台近，日莫纷纷鬻神骏。贵通贱守士价轻，肮脏方头甘弃摈。金台远近那得知，纵横岂是明扬时。燕昭一去二千载，太息日日江流驰。纵令台在无黄金，扣关衒玉相侵寻。已无钓丝系汉鼎，岂有岩穴藏商霖。天南天北老眼昏，台前白日飞红尘。凭君莫向台前过，恐忤刀锥牙侩嗔。\n"}
{"title": "次韵初入东京二首 其二", "industry": "宋代", "author": "洪适", "content": "\n五门双阙未央城，碧瓦朱甍云雾生。真主南巡正尝胆，从今瞻仰泰阶平。\n"}
{"title": "满江红 其三 登长沙定王台和南轩张先生韵", "industry": "宋代", "author": "吕胜已", "content": "\n小立危亭，风惨淡、斜阳满目。望渺渺、湘江一派，楚山千簇。芳草连云迷远树，断霞散绮飞孤鹜。感骚人、赋客向来词，愁如束。嗟远宦、甘微粟。惊世事，伤浮俗。且经营一醉，未怀荣辱。君不见、渊明归去后，一觞自泛东篱菊。仰高风、寂寞奠生刍，人如玉。\n"}
{"title": "竹十一首 其九", "industry": "唐代", "author": "陈陶", "content": "\n一节呼龙万里秋，数茎垂海六鳌愁。更须瀑布峰前种，云里阑干过子猷。\n"}
{"title": "山南宪副拜珠太古四友亭", "industry": "元代", "author": "宋褧", "content": "\n三友翛然奈岁寒，使君雅趣共盘桓。京尘扰扰春游客，不满高人一笑看。\n"}
{"title": "风入松·麓翁园堂宴客", "industry": "宋代", "author": "吴文英", "content": "\n一番疏雨洗芙蓉。玉冷佩丁东。辘轳听带秋声转，早凉生、傍井梧桐。欢宴良宵好月，佳人修竹清风。 临池飞阁乍青红。移酒小垂虹。贞元供奉梨园曲，称十香、深蘸琼钟。醉梦孤云晓色，笙歌一派秋空。\n"}
{"title": "野中别友", "industry": "元代", "author": "甘复", "content": "\n获竟原野旷，犊行秣长陂。远峰夕照尽，孤鸟西飞迟。天风泛高雾，烟树含尉滋。故友适相见，离居惊鬓丝。素怀未及展，惆怅临路岐。彼此各寄寓，东西会何时。岁晚霜霰盛，勖君松柏姿。\n"}
{"title": "场中劳瘁弗怡偶念守谷赠韵再叠六首 其五", "industry": "明代", "author": "孙承恩", "content": "\n江乡冰月与云烟，代有翛然避世贤。短楫子能乘远兴，老夫居住淀湖前。卧吹长笛鱼龙起，坐掬寒泉水荇鲜。怪底连宵幽意动，梦骑黄鹤挟飞仙。\n"}
{"title": "春日送张梅庄之维扬二首 其一", "industry": "清代", "author": "谢志发", "content": "\n春郊烟景浓于酒，万缕千丝堤畔柳。当杯惜别暂流连，长条能绾离情否？\n"}
{"title": "牧牛图 其二", "industry": "明代", "author": "李东阳", "content": "\n月明吹笛过前溪，牛背归来夜不迷。还似小西门外望，淡烟芳草路东西。\n"}
{"title": "绝句五首 其三", "industry": "宋代", "author": "刘子翚", "content": "\n干戈扰扰恨何穷，南北东西任转蓬。世事不堪长龃龉，胸中赖有气如虹。\n"}
{"title": "廷评庆寿口号", "industry": "宋代", "author": "韦骧", "content": "\n纳庆新春八十年，更逢诞日一开筵。童颜鹤发人间贵，道服乌巾地上仙。玉盏煇煇擎寿酒，金炉苒苒泛香烟。暂停丝管听祈颂，愿见恩书历九迁。\n"}
{"title": "访洞霄宫 其一", "industry": "清代", "author": "水上善", "content": "\n欲访飞仙迹，閒来叩石扉。烧丹遗灶冷，捣药夜禽飞。古洞何年辟，高人不可希。相逢多道侣，指点采樵归。\n"}
